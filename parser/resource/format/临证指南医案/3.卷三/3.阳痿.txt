徐（三十） 脉小数涩，上热火升，喜食辛酸爽口，上年因精滑阳痿，用二至百补通填未效，此乃焦劳思虑郁伤，当从少阳以条畅气血。（郁）
柴胡 薄荷 丹皮 郁金 山栀 神曲 广皮 茯苓 生姜

仲（二八）三旬以内，而阳事不举，此先天禀弱，心气不主下交于肾，非如老年阳衰，例进温热之比，填充髓海，交合心肾宜之。（心肾不交）
熟地 雄羊肾 杞子 补骨脂 黄节 远志 茯苓 胡桃 青盐
鹿筋胶丸。

王（五七） 述未育子，向衰茎缩，凡男子下焦先亏，客馆办事，曲运神思，心阳久吸肾阴，用斑龙聚精茸珠合方。（劳心过度）

<D>男子以八为数，年逾六旬，而阳事痿者，理所当然也，若过此犹能生育者，此先天禀厚，所谓阳常有余也，若夫少壮及中年患此，则有色欲伤及肝肾而致者，先生立法，非峻补真元不可，盖因阳气既伤，真阴必损，若纯乎刚热燥涩之补，必有偏胜之害，每兼血肉温润之品缓调之，亦有因恐惧而得者，盖恐则伤肾，恐则气下，治宜固肾，稍佐升阳，有因思虑烦劳而成者，则心脾肾兼治，有郁损生阳者，必从胆治，盖经云，凡十一脏皆取决于胆，又云少阳为枢，若得胆气展舒，何郁之有，更有湿热为患者，宗筋必弛纵而不坚举，治用苦味坚阴，淡渗去湿，湿去热清，而病退矣，又有阳明虚，则宗筋纵，盖胃为水谷之海，纳食不旺，精气必虚，况男子外肾，其名为势，若谷气不充，欲求其势之雄壮坚举，不亦难乎，治惟有通补阳明而已。（华岫云）
徐评 阳痿之病，其症多端，更仆难尽，非专论数千言不明，容当另详，兹不复赘。</D>
