陈 遗尿，目瞑口开，面亮汗油，阳飞欲脱，无药力挽，拟参附汤法，加入童便，图元真接续耳。（阳脱）

参附汤加五味子。

人参 麦冬 五味 熟地炭 茯神 远志炭 菖蒲根

人参 熟地 北味 茯神 青铅

周 脉革无根，左尺如无，大汗后，寒痉，头巅痛，躁渴不寐，此属亡阳，平昔饮酒少谷，回阳辛甘，未得必达，有干呕格拒之状，真危如朝露矣，勉议仲景救逆汤，收摄溃散之阳，冀有小安，再议治病。

救逆汤加参附。

徐 恰交第七日，鼾声呵欠，目瞑烦躁，诊脉微细而促，此皆二气不相接续，衰脱之征最速，是清神熄风方法，难以进商，急固根蒂，仿河间地黄饮。（阴阳并虚）

黄 肾脉不得上萦，肝风突起掀旋，呵欠鼾声，口噤汗出，阴阳不续，危期至速，地黄饮子极是。

饮子煎法。

凌 脉大不敛，神迷呓语，阴阳不相交合，为欲脱之象，救阴无速功，急急镇固阴阳，冀其苏息。

复脉去姜、桂，加牡蛎。

人参 炒麦冬 炒白粳米 茯神 鲜莲子肉 川斛

某（氏） 脉如雀啄，色枯气促，身重如山，不思纳谷，乃气血大虚，虑其暴脱。

人参 生地 阿胶 麦冬 炙草 左牡蛎

人参 熟地炭 枣仁 茯神 五味 鲜莲子肉

朱（氏） 久损不复，真气失藏，交大寒节，初之气，厥阴风木主候，肝风乘虚上扰，气升则呕吐，气降则大便，寒则脊内更甚，热则神烦不宁，是中下之真气杳然，恐交春前后，有厥脱变幻，拟进镇逆法。

艾 自半月前，寒热两日，色脉愈弱，食减寝少，神不自持，皆虚脱之象，议固之涩之，不及理病。

人参 生龙骨 牡蛎 桂枝 炙草 南枣肉

人参 砂仁末炒熟地 炒黑杞子 茯神 五味 牛膝炭

<D>脱即死也，诸病之死，皆谓之脱，盖人病则阴阳偏胜，偏胜至极即死矣，人之生也，负阴抱阳，又曰，阴在内，阳之守也，阳在外，阴之使也，是故阴中有阳，阳中有阴，其阴阳枢纽，自有生以至老死，顷刻不离，离则死矣，故古圣先贤，创着医籍，百病千方，无非为补偏救弊，和协阴阳，使人得尽其天年而已，夫脱有阴脱阳脱之殊，内经论之最详，难经又言脱阳者见鬼，脱阴者目盲，此不过言其脱时之情状也，明理者须预为挽救则可，若至见鬼目盲而治之，已无及矣，今观先生之治法，回阳之中必佐阴药，摄阴之内必兼顾阳气，务使阳潜阴固，庶不致有偏胜之患，至于所脱之症不一，如中风眩晕呕吐喘衄，汗多亡阳之类，是阳脱也，泻痢崩漏胎产，下多亡阴之类，是阴脱也，痧胀干霍乱，痞胀痉厥，脏腑窒塞之类，是内闭外脱也，阳脱于上，阴脱于下，即人死而魂升魄降之谓也，总之阴阳枢纽不脱，病虽重不死，然则阴阳枢纽何在，其在于命门欤。（华岫云） </D>