张 脉虚缓，不食不饥，形寒浮肿。（胃阳虚）
人参 生益智 广皮 半夏曲 茯苓 生白芍 煨姜

杨（氏） 胃伤恶食，络虚风动浮肿，先与荷米煎。
人参 新会皮 檀香泥 炒粳米 炒荷叶蒂

潘 不饥不食，假寐惊跳，心营热入，胃汁全亏，调摄十日可愈。（胃阴虚）
鲜生地 麦冬 知母 竹叶心 火麻仁 银花

王 热损胃汁，不欲食谷。
麦冬 蜜炒知母 地骨皮 川贝母 竹叶心 嘉定花粉 生甘草 甜梨皮

陆（二一） 时病后，脉弦而劲，知饥不纳，胃气未和，当静处调养。
鲜省头草 鲜莲子 茯神 大麦仁 川斛 炒知母

郑（四三） 脉濡无力，唇赤舌干微眩，不饥不饱，此天暖气泄，而烦劳再伤阳气，夫卫外之阳，内应乎胃，胃既逆则不纳不饥矣。
炒麦冬 木瓜 乌梅肉 川斛 大麦仁

某 风湿气痹，不饥。（上焦湿热阻气）
杏仁 滑石 土蒌皮 连翘 橘红 郁金

翁（二二） 夏季温热上受，首先入肺，河间主三焦极是，今世医者，初用非发散，即消食，散则耗气，消则劫胃，究竟热蕴未除，而胃汁与肺气皆索，故不饥不食不便，上脘似格似阻，酸浊之气，皆是热化，病延多日，苦寒难以骤进，先拟开提上焦气分。
苏子 杏仁 土瓜蒌皮 枇杷叶 黄芩 降香

<D>有胃气则生，无胃气则死，此百病之大纲也，故诸病若能食者，势虽重而尚可挽救，不能食者，势虽轻而必致延剧，此理亦人所易晓也，然有当禁食与不当禁食之两途，如伤寒之邪，传入阳明之腑，胃有燥热昏谵者，有干霍乱之上下不通，或正值吐泻之际，或癍痧未达于表，或瘟疫之邪客于募原，或疟邪交战之时，或初感六淫之邪，发热脘闷，邪气充塞弥漫，呕恶痞胀不饥，或伤食恶食等症，此虽禁其谷食可也，其余一切诸症不食者，当责之胃阳虚，胃阴虚，或湿热阻气，或命门火衰，其他散见诸门者甚多，要知此症，淡饮淡粥，人皆恶之，或辛或咸，人所喜也，或其人素好之物，亦可酌而投之，以醒胃气，惟酸腻甜浊不可进，至于案中治法，一览可尽，兹不重赘。（华玉堂） </D>
