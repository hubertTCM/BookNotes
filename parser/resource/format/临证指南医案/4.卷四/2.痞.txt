宋 前议辛润下气以治肺痹，谓上焦不行，则下脘不通，古称痞闷都属气分之郁也，两番大便，胸次稍舒，而未为全爽，此岂有形之滞，乃气郁必热，陈腐粘凝胶聚，故脘腹热气下注，隐然微痛，法当用仲景栀子豉汤，解其陈腐郁热，暮卧另进白金丸一钱，盖热必生痰，气阻痰滞，一汤一丸，以有形无形之各异也。（痰热内闭）
黑山栀 香豉 郁金 杏仁 桃仁 瓜蒌皮 降香
另付白金丸（五钱）

孙 寒热由四末以扰胃，非药从口入以扰胃，邪热，津液，互胶成痰，气不展舒，阻痹脘中，治法不但攻病，前议停药，欲谬药气尽，病自退避三舍耳。
人参 川连（盐水炒） 枳实 半夏 郁金 石菖蒲

某 脉不清，神烦倦，中痞恶心，乃热邪里结，进泻心法。（热邪里结）
炒半夏 黄芩 黄连 干姜 枳实 杏仁

刘 热气痞结，非因食滞，胃汁消烁，舌干便难，苦辛开气，酸苦泄热，是治法矣。
川连 生姜 人参 枳实 橘红 乌梅 生白芍

顾 气闭久则气结，不饥不食不大便。（气闭化热）
川贝母 白蔻仁 郁金 杏仁 金银花 绿豆壳
又 气结必化热，乃无形之病，故徒补无益。
鲜省头草 川斛 甜杏仁 川贝母 麻仁

何（三七） 烦劳之人，卫气少固，雾露雨湿，伤其流行清肃，疮痍外涸，脘胁反痹，乃经脉为病，无关腑脏。
钩藤 生白蒺 郁金 白蔻仁 桑叶 橘红
又 气窒热郁，仍治上可以通痹。
杏仁 郁金 香附 瓜蒌皮 黑山栀 苏梗

周 寒热，呕吐蛔虫自利，是暑湿热外因，因嗔怒动肝，邪气入于厥阴，胸满腹胀消渴，议以开痞方法。（热邪入厥阴）
泻心汤去参、甘，加枳实白芍。

伊 因惊而得，邪遂入肝，故厥后热，神识昏狂，视得面青舌白，微呕渴饮，胸次按之而痛，此属痞结，乃在里之症，宗仲景以泻心汤为法。
川连 半夏 干姜 黄芩 人参 枳实

尤 面垢油亮，目眦黄，头胀如束，胸脘痞闷，此暑湿热气内伏，因劳倦，正气泄越而发，既非暴受风寒，发散取汗，徒伤阳气，按脉形濡涩，岂是表症，凡伤寒必究六经，伏气须明三焦，论症参脉，壮年已非有余之质，当以劳倦伤，伏邪例延医。（暑湿伏邪夹食）
滑石 黄芩 厚朴 醋炒半夏 杏仁 蔻仁 竹叶
又 胸痞自利，状如结胸，夫食滞在胃，而胸中清气，悉为湿浊阻遏，与食滞两途，此清解三焦却邪汤药，兼进保和丸消导。
淡黄芩 川连 淡干姜 厚朴 醋炒半夏 郁金 白蔻仁 滑石
送保和丸三钱。

谈（氏） 胸痞不饥，热不止，舌白而渴，此暑邪未尽，仍清气分。（暑邪阻气）
鲜竹茹 淡黄芩 知母 橘红（盐水炒） 滑石 桔梗 枳壳汁 郁金汁

某（四一） 恶寒泄泻悉减，胸脘仍闷，余暑未尽，胃气未苏故耳。
大麦仁（四钱） 佩兰叶（三钱） 新会皮（一钱） 半夏曲（炒一钱半） 金斛（一钱半） 茯苓（三钱）

刘 湿热，非苦辛寒不解，体丰，阳气不足，论体攻病为是，胸中痞闷不食，议治在胃。（湿热伤胃）
川连 炒半夏 人参 枳实 姜汁 茯苓 橘红

邱 脉濡而缓，不饥不食，时令之湿，与水谷相并，气阻不行，欲作痞结，但体质阳微，开泄宜轻。（湿阻气分）
炒半夏 茯苓 杏仁 郁金 橘红 白蔻仁

某（三六） 舌白脘痛，呕恶腹鸣，此湿阻气分，胃痹成痛，是不通之象。
炒半夏（三钱） 高良姜（一钱） 广藿香（一钱） 橘红（一钱） 乌药（一钱） 香附（一钱半）

沈（二四） 精气内损，是皆脏病，萸地甘酸，未为背谬，缘清阳先伤于上，柔阴之药，反碍阳气之旋运，食减中痞，显然明白，病患食姜稍舒者，得辛以助阳之用也，至于黄芪、麦冬、枣仁，更蒙上焦，斯为背谬极，议辛甘理阳可效。（中阳不运）
桂枝汤去芍，加茯苓。

汪 脉沉，中脘不爽，肢冷。
人参（七分） 淡干姜（一钱） 炒半夏（一钱半） 川熟附（七分） 茯苓（三钱） 草果仁（八分）

朱（妪） 目垂气短，脘痞不食，太阴脾阳不运，气滞痰阻，拟用大半夏汤。
人参 炒半夏 茯苓 伽楠香汁
又 脉微有歇，无神倦欲寐，服大半夏汤，脘痛不安，不耐辛通，营液大虚，春节在迩，恐防衰脱。
人参 炒麦冬 北五味

某 舌白脘闷，中焦阳气不宣。
半夏 草果 厚朴 广皮 茯苓 藿香梗

张（五二） 胃寒涌涎，中痞。（胃寒）
泡淡吴萸 干姜 茯苓 半夏 橘红 川楝子

平 酒客脾胃阳微，下午阴气渐漫，脘中微痛，不饥，服苦降重坠辛燥，愈加不适者，清阳再受伤触也，宗仲景圣训，以转旋胸次之阳为法。（胸次清阳不运）
苓桂术甘汤。

某 气阻脘痹，饮下作痛，当开上焦。（肺气不降胸脘痹阻）
枇杷叶 大杏仁 苏子 降香汁 白蔻仁 橘红

张 脉涩，脘痞不饥，口干有痰，当清理上焦。
枇杷叶 杏仁 山栀 香豆豉 郁金 瓜蒌皮
加姜汁炒竹茹。

陈（三四） 食进颇逸，而胸中未觉清旷，宜辛润以理气分，勿以燥药伤阴。
枇杷叶 大杏仁 橘红 黑山栀 香豉 郁金 瓜蒌皮
晨服。五剂后，接服桑麻丸。

杨 疟母用针，是泄肝胆结邪，瘦人疟热伤阴，梦遗，五心烦热，亦近理有诸，继患脘膈痞闷，不饥食减，大便不爽，乃气滞于上，与前病两歧，焉得用滋阴凝滞之药，思必病后饮食无忌，中焦清浊不和所致。
杏仁 土瓜蒌 桔梗 半夏 黑山栀 枳实 香附汁

俞（女） 脘痹身热当开气分。
杏仁 瓜蒌皮 枇杷叶 广皮 枳壳汁 桔梗

王（四三） 劳伤胃痛，明是阳伤，错认箭风，钓药敷贴，更服丸药，心下坚实按之痛，舌白烦渴，二便涩少，喘急不得进食，从痞结论治。（寒热客邪互结）
生姜汁 生淡干姜 泡淡黄芩 枳实 姜汁炒川连 半夏

<D>案中六淫外侵，用仲景泻心汤，脾胃内伤，用仲景苓姜桂甘法，即遵古贤治痞之以苦为泄，辛甘为散二法，其于邪伤津液者，用辛苦开泄，而必资酸味以助之，于上焦不舒者，既有枳桔杏蒌开降，而又用栀豉除热化腐，疏畅清阳之气，是又从古人有形至无形论内，化出妙用，若所用保和化食，白金驱痰，附姜暖中，参苓养胃，生脉敛液，总在临症视其阴阳虚实，灵机应变耳。（姚亦陶）
徐评 痞有二义，痞结成形之痞，是病胸膈痞满，是症痞结之痞，即积聚之类，另立一门亦可，但痞满之痞，不拘何病皆有，此症如何另立一门，此非此老之故，乃编书之不明也。</D>
