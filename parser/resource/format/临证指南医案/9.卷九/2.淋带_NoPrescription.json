某 温邪劫阴，带下火升，胸痞，脉小数。（温邪伤阴）

某 阳明脉虚，手麻足冷身动，带下如注，用通摄方。（胃虚）

人参 桂枝木 桑螵蛸 生杜仲 归身 茯苓

陈（二七） 色苍脉数，是阴不足，心中泛泛，即头晕腹痛，经水仍来，兼有带下，肝阳内扰，风木乘土，法当酸以和阳，咸苦坚阴。（风阳乘土）

生白芍 细生地 清阿胶 牡蛎 樗根皮 黄柏

蒋 带下不止，少腹内踝连痛，至不能伸缩，络脉不宣，最有结痈绵缠，不可不虑，医云肝气，岂有是理。（血虚脉络滞痛）

桂枝 生沙苑 远志 当归 鹿角霜 杞子 茯苓

龚 带淋日久，脂液垂涸，奇脉俱伤，营卫亦偏，内风自动，则中焦气夺，浮肿腹膨，为寒为热矣，暂以咸缓和阴。（液涸风动）

袁 舌光赤，头胀身热，带下如注，此五液走泄，阳浮热蒸，当用摄剂，若与鹿角霜沙苑，仍是升举动阳，则无效矣。（阴虚阳浮）

熟地炭 阿胶 芡实 茯苓 湖莲肉 炒山药

吴 崩带淋漓，阴从下走，晕厥汗出，阳从上冒，逢谷雨暴凶，身中阴阳不相接续，怕延虚脱，戌亥时为剧，肝肾病治。

人参 阿胶 生龙骨 生牡蛎 五味 茯神

人参 龙骨 五味 茯苓 芡实 建莲肉

人参 炒枸杞 五味 茯苓 芡实 湖莲肉

某（二五） 脉左细，前用通补，据述痛起，得按痛缓，八脉空虚昭然，舍此补养，恐反增剧矣。（奇脉虚）

当归 乌贼骨 紫石英 杜仲 杞子 柏子仁 沙苑 茯神

某 女科病，多倍于男子，而胎产调经为主要，淋带瘕泄，奇脉虚空，腰背脊膂牵掣似坠，而热气反升于上，从左而起，女人以肝为先天也，医人不晓八脉之理，但指其虚，刚如桂附，柔如地味，皆非奇经治法，先以震灵丹固之，每服一钱五分。

人参（一钱） 鹿角霜（一钱半） 沙苑（一钱半） 桑螵蛸（三钱） 炒杞子（一钱半） 茯神 （三钱） 炙草（五分） 人参（二两隔纸烘研） 麋茸（二两切烘研） 生菟丝子（二两研） 淡补骨脂（一两半炒） 生紫石英（一两二钱） 生余粮石（一两二钱） 茯苓（一两半） 炒黑小茴（五钱） 炒黑远志（五钱）

晚服妙香三钱。

姚（二三） 自乳血耗，脉络空豁，脊膂椎髀酸软，带下不已，问下部已冷，阴虚及阳，速速断乳，不致延劳。

人参 鹿角霜 枸杞 桑螵蛸壳 杜仲 茯苓 沙苑 白薇

徐（四十） 经漏成带，下焦畏冷，眩晕，肝脏阳升，八脉空乏。

当归 炒白芍 炒黑枸杞 杜仲 海螵蛸 炒沙苑

杨（三七） 寡居，独阴，自多愁烦思郁，加以针黹，目注凝神，阳上巅为眩晕，八脉无气，自带下下冷，内风日动，痱疹麻木，常为隐现，以暖下柔剂和其阴阳，可得小效。

用红枣捣丸早上服四钱。

王（二七） 产后漏淋成带，入暮溺频不爽，惊恐神呆，骨骱尽痛，是肝肾内损，渐及奇经，不司束固，是产后虚在下，甘辛润补肝肾，不与燥药，以肾恶燥，肝忌刚也。

枸杞子（炒黑） 鹿角霜 归身 菟丝子（炒香） 生杜仲 沙苑子 茯苓 补骨脂（盐水煎淡）

某 少腹拘急，大便燥艰，淋带赤白，此属液涸。（阴阳并虚）

肉苁蓉 枸杞子 河车 当归 柏子仁 郁李仁

（早服） 人参 归身 炒杞子 茯苓 麋茸 河车

（暮服） 震灵丹二十粒。

<D>带下者，由湿痰流注于带脉，而下浊液，故曰带下，妇女多有之，赤者属热，兼虚兼火治之，白者属湿，兼虚兼痰治之，年久不止，补脾肾兼升提，大抵瘦人多火，肥人多痰，最要分辨，白带，白浊，白淫三种，三者相似，而迥然各别，白带者，时常流出清冷稠粘，此下元虚损也，白浊者，浊随小便而来，混浊如泔，此胃中浊气，渗入膀胱也，白淫者，常在小便之后，而来亦不多，此男精不摄，滑而自出也，至于淋症，由肾虚膀胱积热所致，肾虚，则小便数，膀胱热，则小便涩，淋有气血砂膏劳五者之殊，皆属湿热，气淋为病，小便涩滞，常有余沥不尽，血淋为病，遇热即发，甚则溺血，痛者为血淋，不痛者为尿血，砂淋为病，阴茎中有砂石而痛，溺不得卒出，砂出痛止是也，膏淋为病，溺浊如膏，败精结者为砂，精结散者为膏，又煮海为盐之义，劳淋遇劳即发，痛引气冲，大约带病，惟女子有之，淋浊男女俱有，景岳云，妇人淋带，其因有六，一心旌摇，心火不静而带下者，先当清火，宜朱砂安神丸，清心莲子饮之类，若无邪火，但心虚带下，宜秘元煎，人参丸，茯菟丸之类，一欲事过度，滑泄不固而带下者，宜秘元煎，苓术菟丝丸，济生固精丸之类，一人事不畅，精道逆而为浊为带者，初宜威喜丸，久宜固阴煎之类，一湿热下流而为浊带，脉必滑数，烦渴多热，宜保阴煎，加味逍遥散，若热甚兼淋而赤者，宜龙胆泻肝汤，一元气虚而带下者，宜寿脾煎，七福饮，十全大补汤，若阳气虚寒，脉微涩，腹痛多寒，宜加姜附，家韭子丸，一脾肾气虚下陷多带者，宜归脾汤，补中益气汤之类，以上淋带辨症论治，仿佛已备，语云鸳鸯绣出从君看，莫把金针度与人，若求金针暗度，全凭叶案搜索。（秦天一） </D>