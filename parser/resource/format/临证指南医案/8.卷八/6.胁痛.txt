张（六五） 胁胀夜甚，响动则降，七情致伤之病。（肝郁）
橘叶 香附子 川楝子 半夏 茯苓 姜渣

陈 气热攻冲，扰脘入胁。
川连 牡蛎 夏枯草 炒半夏 香附 炒白芥子

徐（四九） 劳怒阳动，左胁闪闪，腹中微满，诊脉弦搏，左甚，当先用苦辛。
郁金 山栀 半夏曲 降香末 橘红 金石斛

汤（十八） 气逆，咳血后，胁疼。（金不制木）
降香汁（八分冲） 川贝（一钱半） 鲜枇杷叶（三钱） 白蔻仁（五分） 杏仁（二钱） 橘红（一钱）

丁 由虚里痛起，左胁下坚满，胀及脐右，大便涩滞不爽，用缓攻方法。（湿热壅滞）
小温中丸。

某 痰饮搏击，胁痛。（痛兼痰饮）
半夏 茯苓 广皮 甘草 白芥子 刺蒺藜 钩藤

沈（三十） 左胁下痛，食入则安。（营络虚寒）
当归桂枝汤加肉桂。

朱（五二） 左乳傍痛绕腰腹，重按得热少缓，此属阴络虚痛，十一年不愈，亦痼疾矣。
当归（三钱） 肉桂（一钱） 小茴（七分） 丁香皮（五分） 茯苓（二钱） 淡干姜（一钱）

尤（四五） 痛从中起，绕及右胁，胃之络脉受伤，故得食自缓，但每痛发，必由下午黄昏，当阳气渐衰而来，是有取乎辛温通络矣。
当归 茯苓 炮姜 肉桂 炙草 大枣

郭（三五） 痛必右胁中有形攻心，呕吐清涎，周身寒凛，痛止寂然无踪，此乃寒入络脉，气乘填塞阻逆，以辛香温通法。（寒入络脉气滞）
荜茇 半夏 川楝子 延胡 吴萸 良姜 蒲黄 茯苓

汪（六八） 嗔怒动肝，寒热旬日，左季胁痛，难外舒转，此络脉瘀痹，防有见红之事，静调勿劳可愈。（血络瘀痹）
桃仁 归须 五加皮 泽兰 丹皮 郁金
又 桃仁 归须 丹皮 桑叶 川楝子皮 黑山栀皮
又 络虚则热，液亏则风动，痛减半，有动跃之状，当甘缓理虚。
炙甘草汤去姜桂。
又 痛止，便难，液耗风动为秘，议用东垣通幽法。
当归 桃仁 柏子霜 火麻仁 郁李仁 松子肉 红花

凌 肝着，胁中痛，劳怒致伤气血。
川楝子皮 炒延胡 归须 桃仁 生牡蛎 桂枝木

沈（二一） 初起形寒寒热，渐及胁肋脘痛，进食痛加，大便燥结，久病已入血络，兼之神怯瘦损，辛香刚燥，决不可用。
白旋覆花 新绛 青葱管 桃仁 归须 柏子仁

王（二四） 左前后胁板着，食后痛胀，今三年矣，久病在络，气血皆窒，当辛香缓通。
桃仁 归须 小茴 川楝子 半夏 生牡蛎 橘红 紫降香 白芥子
水泛丸。

汪 痛在胁肋，游走不一，渐至痰多，手足少力，初病两年，寝食如常，今年入夏病甚，此非脏腑之病，乃由经脉，继及络脉，大凡经主气，络主血，久病血瘀，瘀从便下，诸家不分经络，但忽寒忽热，宜乎无效，试服新绛一方小效，乃络方耳，议通少阳阳明之络，通则不痛矣。
归须 炒桃仁 泽兰叶 柏子仁 香附汁 丹皮 穿山甲 乳香 没药
水泛丸。

程（四八） 诊脉动而虚，左部小弱，左胁疼痛，痛势上引，得食稍安，此皆操持太甚，损及营络，五志之阳，动扰不息，嗌干舌燥心悸，久痛津液致伤也，症固属虚，但参、术、归、芪补方，未能治及络病，内经肝病，不越三法，辛散以理肝，酸泄以体肝，甘缓以益，肝宣辛甘润温之补，盖肝为刚脏必柔以济之，自臻效验耳。
炒桃仁 柏子仁 新绛 归尾 橘红 琥珀
痛缓时用丸方。
真阿胶 小生地 枸杞子 柏子仁 天冬 刺蒺藜 茯神
黄菊花四两丸。

朱 肝络凝瘀，胁痛，须防动怒失血。
旋覆花汤加归须桃仁柏仁。

李（十九） 左胁痞积攻疼。
生牡蛎 南山楂 炒延胡 川楝子 炒桃仁 归须 丹皮 桂枝木

蒋（三六） 宿伤，左胁腹背痛。
炒桃仁 归须 炒延胡 片姜黄 五加皮 桂枝木 橘红 炒小茴

沈 暮夜五心热，嗌干，左胁痛，肝肾阴亏。（肝肾阴虚）
人参 生地 天冬 麦冬 柏子霜 生白芍

黄 左胁骨痛，易饥呕涎，肝风内震入络。（肝风入络）
生地 阿胶 生白芍 柏子仁 丹皮 泽兰
又 照前方去白芍、泽兰，加桃仁、桑枝。
又 肝胃络虚，心嘈如饥，左胁痛便燥少血。
生地 天冬 枸杞 桂圆 桃仁 柏仁
熬膏，加阿胶收。

程 胁下痛犯中焦，初起上吐下泻，春深寒热不止，病在少阳之络。（胆络血滞）
青蒿根 归须 泽兰 丹皮 红花 郁金

胡（三四） 诊脉右弦，左小弱涩，病起积劳伤阳，操持索思，五志皆逆，而肝为将军之官，谋虑出焉，故先胁痛，晡暮阳不用事，其病渐剧，是内伤症，乃本气不足，日饵辛燥，气泄血耗，六味滋柔腻药，原非止痛之方，不过矫前药之谬而已，内经肝病三法，治虚亦主甘缓，盖病既久，必及阳明胃络，渐归及右，肝胃同病，人卧魂藏于肝，梦寐纷纭，伤及无形矣，议用甘药，少佐摄镇。（肝肾皆虚）
人参 枣仁 茯神 炙草 柏子仁 当归 龙骨 金箔
桂圆肉煮厚汁，捣丸。

<D>胁痛一症，多属少阳厥阴，伤寒胁痛，皆在少阳胆经，以胁居少阳之部，杂症胁痛，皆属厥阴肝经，以肝脉布于胁肋，故仲景旋覆花汤，河间金铃子散，及先生辛温通络，甘缓理虚，温柔通补，辛泄宣瘀等法，皆治肝着胁痛之剂，可谓曲尽病情，诸法毕备矣，然其症有虚有实，有寒有热，不可概论，苟能因此扩充，再加详审，则临症自有据矣。（邹时乘）
徐评 案中用药，颇能变通，心思有不可及处，惟用补之处，未免太重耳。</D>
