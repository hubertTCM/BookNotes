陈 久痛必入络，气血不行，发黄，非疸也。（血络瘀痹）

旋覆花 新绛 青葱 炒桃仁 当归尾

庞（四八） 络虚则痛，有年色脉衰夺，原非香蔻劫散可效，医不明治络之法，则愈治愈穷矣。

炒桃仁 青葱管 桂枝 生鹿角 归尾

此旋覆花汤之变制也，去覆花之咸降，加鹿角之上升，方中惟有葱管通下，余俱辛散横行，则络中无处不到矣。

阿魏丸四钱，分四服。

李（四六） 积伤入络，气血皆瘀，则流行失司，所谓痛则不通也，久病当以缓攻，不致重损。

桃仁 归须 降香末 小茴 穿山甲 白蒺藜 片姜黄 煨木香

韭白汁法丸。

杨（三一） 由周身筋痛，绕至腹中，遂不食不便，病久入络，不易除根。

归身 川桂枝 茯苓 柏子仁 远志 青葱管

章 痛乃宿病，当治病发之由，今痹塞胀闷，食入不安，得频吐之余，疹形朗发，是陈腐积气胶结，因吐，经气宣通，仿仲景胸中懊憹例，用栀子豉汤主之。

归须 降香 青葱管 郁金 新绛 柏子仁

黄 痛则气乱发热，头不痛，不渴饮，脉不浮，非外感也，暂用金铃散一剂。

金铃子 炒延胡 炒桃仁 桂圆

旋覆花 新绛 青葱管 桃仁 柏子霜 归尾

汪（妪） 脉小涩，久因悒郁，脘痛引及背胁，病入血络，经年延绵，更兼茹素数载，阳明虚馁，肩臂不举，仓卒难于奏效，是缓调为宜，议通血络润补，勿投燥热劫液。

归须 柏子仁 桂枝木 桃仁 生鹿角 片姜黄

朱 头巅至足，麻木刺痛，热炽。（阴分伏热）

滋肾丸。

张 初受寒湿，久则化热，深入阴分，必暮夜痛甚，医用和血驱风，焉能直入阴分，议东垣滋肾丸，搜其深藏伏邪。

肉桂（八钱忌见火） 黄柏（四两） 知母（四两）

俱盐水炒，水泛丸。

王 脉数而细，忽痛必热肿，且痛来迅速，思五行六气之流行，最速莫如火风，高年脂液久耗，人身之气，必左升右降，相火寄于肝龙火起于肾并从阴发越，本乎根蒂先亏，内乏藏纳之职司矣，每日服东垣滋肾丸三钱，秋石汤送，以泻阴中伏热。

许（二一） 痛为脉络中气血不和，医当分经别络，肝肾下病，必留连及奇经八脉，不知此旨，宜乎无功。（肝肾奇经脉络不和）

鹿角霜 桑寄生 杞子 当归 沙苑 白薇 川石斛 生杜仲

范 病后精采未复，多言伤气，行走动筋，谓之劳复，当与甘温，和养气血，下焦痛，肝肾素虚也。（肝肾虚下焦痛）

人参 小茴香拌炒当归 沙苑蒺藜 茯神 炒杞子 菊花炭

<D>经云，诸痛痒疮，皆属于心，夫心主君火，自当从热而论，然此乃但言疮耳，若疡科之或痈或疽，则有阴有阳，不可但执热而论矣，又如举痛论中，所言十四条，惟热留小肠一条，则主乎热，余皆主乎寒客，故诸痛之症，大凡因于寒者，十之七八，因于热者，不过十之二三而已，如欲辨其寒热，但审其痛处，或喜寒恶热，或喜热恶寒，斯可得其情矣，至于气血虚实之治，古人总以一通字立法，已属尽善，此通字，勿误认为攻下通利讲解，所谓通其气血，则不痛是也，然必辨其在气分与血分之殊，在气分者，但行其气，不必病轻药重，攻动其血，在血分者，则必兼乎气治，所谓气行则血随之是也，若症之实者，气滞血凝，通其气而散其血则愈，症之虚者，气馁不能充运，血衰不能滋荣，治当养气补血，而兼寓通于补，此乃概言其大纲耳，若夫诸痛之症，头绪甚繁，内因七情之伤，必先脏腑而后达于肌躯，外因六气之感，必先肌躯而后入于脏腑，此必然之理也，在内者考内景图，在外者观经络图，其十二经游行之部位，手之三阴，从脏走手，手之三阳，从手走头，足之三阳，从头走足，足之三阴，从足走腹，凡调治立方，必加引经之药，或再佐以外治之法，如针灸砭刺或敷贴熨洗，或按摩导引，则尤易奏功，此外更有跌打闪挫，阴疽内痈，积聚癥瘕，蛔蛲疝痹，痧胀中恶诸痛，须辨明证端，不可混治，今观各门痛证诸案，良法尽多，难以概叙，若撮其大旨，则补泻寒温，惟用辛润宣通，不用酸寒敛涩以留邪，此已切中病情，然其独得之奇，尤在乎治络一法，盖久痛必入于络，络中气血，虚实寒热，稍有留邪，皆能致痛，此乃古人所未及详言，而先生独能剖析明辨者，以此垂训后人，真不愧为一代之明医矣。（华玉堂）

徐评 此等议论，以为辨别精详，分毫无误，其实皆浮泛之谈，无病不可套去，而于此症真诠，全未梦得明之薛立斋张景岳，终身迷入此中，其说愈繁，而去道愈远，一派浮谈，而古昔圣贤治一病必有一主方，千变万化，不脱根本，此理遂消亡矣。</D>