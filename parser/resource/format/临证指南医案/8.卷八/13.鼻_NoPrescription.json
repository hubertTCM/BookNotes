鲍（十七） 两三年鼻塞不闻，清涕由口呛出，而气窒仍然，大凡头面诸窍，皆清阳交会通行之所，就外邪来乘，亦必雾露无质清邪，邪郁既久，气血失其流畅，进药攻治，必不效验，欲治其疴，须查手太阴自少商穴起，施针刺以泄邪流气，乃一法也。（清邪郁久肺气窒塞无方）

徐（四十） 头面诸窍，皆清阳游行之所，邪处于中，则为堵塞，阳气不司流行，必畏寒形颓，内痹必郁而成热有鼻柱鼽衄，矣论理当用通圣散，远处江外仓猝就诊，不可轻投，用轻可去实。

苦丁茶 干荷叶边 蔓荆子 连翘心 飞滑石 白芷

毛（十四） 热壅，肺气失降，鼻柱窒痹。（热壅肺气）

知母 水梨肉 川贝母 水熬膏

杨 咸降滋填，鼻渊止，得寐，用虎潜法，减当归陈皮，加天冬淡菜胶脊筋丸。（脑热鼻渊）

沈（氏） 素有痰火气逆，春令地中阳升，木火化风上引巅顶，脑热由清窍以泄越，耳鸣鼻渊，甚于左者，春应肝胆，气火自左而升也，宜清热散郁，辛凉达于头而主治。

羚羊角 黑山栀 苦丁茶 青菊叶 飞滑石 夏枯草花

连翘心 土贝母 海藻 昆布 黑山栀 川芎 小生香附 郁金 羚羊角 夏枯草 干荷叶边

生研末，青菊叶汁法丸，苦丁茶煎汤送二钱五分。

汪 形瘦尖长，禀乎木火，阴精不足，脑髓不固，鼻渊淋下，并不腥秽，暖天稍止，遇冷更甚，其为虚证显然明白，医者愈以风寒中脑主治，发散渗泄，愈耗正气，岂但欲愈，劳怯是忧，用天真丸。（精虚鼻渊）

<D>经云，肺和则鼻能知香臭矣，又云，胆移热于脑，令人辛頞鼻渊，传为衄衊瞑目，是知初感风寒之邪，久则化热，热郁则气痹而塞矣，治法利于开上宣郁，如苍耳散，防风通圣散，川芎茶调散，菊花茶调散等类，先生则佐以荷叶边苦丁茶蔓荆连翘之属以治之，此外感宜辛散也，内热宜清凉者，如脑热鼻渊，用羚羊山栀石膏滑石夏枯草青菊叶苦丁茶等类，苦辛凉散郁之法也，久则当用咸降滋填，如虎潜减辛，再加镇摄之品，其有精气不足，脑髓不固，淋下无腥秽之气者，此劳怯根萌，以天真丸主之，此就案中大概而言之也，然症候错杂，再当考前贤之法而治之。（华玉堂）

徐评 此等病皆有专治之方，大概以清火驱风保肺为治，于理无害，而药不中，往往无效，所以医贵博极群书也。</D>