裴（氏） 脉数，按之涩，腹痛呕吐，恐痧秽格拒，宜宣通气分。（上中二焦气阻）

某（四十） 腰痛腹痛，得冷愈甚。（阳气不通）

桂枝木 茯苓 蕲艾 生香附 青皮 炒小茴

吴（五三） 当脐微痛，手按则止，此络空冷乘，阳气久虚之质，自述戒酒谷增，不可因痛，再以破泄真气。

茯苓 生姜（煨） 熟术 肉桂

俞（十九） 腹痛六七年，每发必周身寒凛，吐涎沫而痛止，此诸气郁痹，得涌则宣之象，法当升阳散郁。（郁伤脾阳）

程 秽浊阻遏中焦，气机不宣，腹痛脘痹，当用芳香逐秽，兼以疏泄，（秽浊阻气）

郑 脉沉微，腹痛欲大便，阴浊内凝，乃阳气积衰，通阳必以辛热。（阴浊内阻腑阳不通）

生白术 吴萸 良姜 川熟附 茯苓 小茴

某 腑阳不通，腹痛，用禹余粮丸，暖下通消，二便通，胀缓，腹仄，此无形之气未振，宜疏补醒中。

生白术 厚朴 广皮 半夏 茯苓 生益智 姜汁

某 气结，腹痛食少，寒热。（肝气郁）

逍遥散去术，加郁金、香附。

某（氏） 肝郁，腹痛有形，经不调。（肝郁血滞）

香附 川芎 当归 肉桂 五灵脂 木香 吴萸 炒白芍

毕 小便自利，大便黑色，当脐腹痛，十五年渐发日甚，脉来沉而结涩，此郁勃伤及肝脾之络，致血败瘀留，劳役动怒，宿疴乃发，目今冬深闭藏，忌用攻下，议以辛通润血，所谓通则不痛矣。（郁伤肝脾络血凝瘀）

桃仁 桂枝木 穿山甲 老韭白

煎送阿魏丸一钱。

徐（四十） 疹发五六年，形体畏寒，病发身不大热，每大便，腹痛里急，此皆气血凝滞，当以郁病推求。

当归 酒制大黄 枳实 桂枝 炙草 白芍

某 劳力伤气，浮肿，食入腹痛，姑用戊己调中。（劳伤中阳）

白芍（二钱） 炙草（五分） 当归（炒焦一钱半） 生益智（七分研） 广皮（一钱） 煨姜（一钱） 枣肉（三钱）

河水煎。

袁（四五） 当脐腹痛，发于冬季，春深渐愈，病发嗳气，过饥劳动亦发，宜温通营分主治。（营分虚寒）

当归 炙草 肉桂 茯苓 炮姜 南枣

华 腹痛三年，时发时止，面色明亮，是饮邪，亦酒湿酿成，因怒左胁有形，痛绕腹中，及胸背诸俞，乃络空，饮气逆攻入络，食辛热痛止复痛，盖怒则郁折肝用，惟气辛辣可解，论药必首推气味。（郁怒饮气入络）

粗桂枝木（一钱） 天南星（姜汁浸炮黑一钱半） 生左牡蛎（五钱打碎） 真橘核（炒香打一钱半） 川楝子肉（一钱） 李根东行皮（一钱）

某 长夏腹胀减食，微痛，是暑伤在气分，东垣每调和脾胃，疏泄肝木，最属近理，若守中之补，及腻滞血药皆左。（暑伤中气）

人参 广皮 白芍 茯苓 谷芽 生益智仁

<D>腹处乎中，痛因非一，须知其无形及有形之为患，而主治之机宜，已先得其要矣，所谓无形为患者，如寒凝火郁，气阻营虚，及夏秋暑湿痧秽之类是也，所谓有形为患者，如蓄血、食滞、癥瘕、蛔、蛲、内疝，及平素偏好成积之类是也，审其痛势之高下，辨其色脉之衰旺，细究其因确从何起，大都在脏者以肝脾肾为主，在腑者以肠胃为先，夫脏有贼克之情，非比腑病而以通为用也，此通字，勿执攻下之谓，古之建中汤，理中汤，三物厚朴汤，及厚朴温中汤，各具至理，考先生用古，若通阳而泄浊者，如吴茱萸汤，及四逆汤法，清火而泄郁者，如左金丸，及金铃散法，开通气分者，如四七汤及五磨饮法，宣攻营络者，如穿山甲桃仁归须韭根之剂，及下瘀血汤法，缓而和者，如芍甘汤加减，及甘麦大枣汤法，柔而通者，如苁蓉柏子肉桂当归之剂，及复脉加减法，至于食滞消之，蛔扰安之，癥瘕理之，内疝平之，痧秽之候，以芳香解之，偏积之类，究其原而治之，是皆先生化裁之法也，若夫疡科内痈，妇科四症，兼患是病者，更于各门兼参其法而用之，则无遗蕴矣。（邵新甫）

徐评 腹痛久者必有积滞，必用消积丸药以渐除之，煎方恐不足以愈久病也，案中用丸散，绝妙。</D>