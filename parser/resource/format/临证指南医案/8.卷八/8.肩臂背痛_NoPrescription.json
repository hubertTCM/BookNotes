徐 迩日天令骤冷，诊左脉忽现芤涩，痛时筋挛，绕掣耳后，此营虚脉络失养，风动筋急，前法清络，凉剂不应，营虚不受辛寒，仿东垣舒筋汤意。（痛绕耳后）

煎药化活络丹一丸。

某 劳倦，肩臂疼，（肩臂痛）

川桂枝木 木防己 五加皮 茯苓 生苡仁 炒白蒺

涂（六二） 痛起肩胛，渐入环跳髀膝，是为络虚。

邹 五旬又四，阳明脉衰，肩胛筋缓，不举而痛，治当通补脉络，莫进攻风。

生黄芪 于术 当归 防风根 姜黄 桑枝

王（四二） 阳明气衰，厥阴风动头眩目昏，右肩痛麻，胁下有聚气，足厥阴主治。

枸杞子（四两） 归身（三两） 羚羊角（生研二两） 制白蒺（去刺三两） 嫩黄芪皮（四两） 胡天麻（二两煨）

菊花二两，熬汁桑枝四两熬汁丸。

徐（五二） 左指胀痛引肩，男子血虚风动，病在肝，形脉不足，以柔药温养。

桑枝膏丸。

俞（妪） 高年阳明气乏，肩胛痛难屈伸，法当理卫阳通补。

黄芪 桂枝 归身 片姜黄 海桐皮 夏枯草

孙（二四） 肾气攻背项强，溺频且多，督脉不摄，腰重头疼，难以转侧，先与通阳，宗许学士法。（背痛）

川椒（炒出汗三分） 川桂枝（一钱） 川附子（一钱） 茯苓（一钱半） 生白术（一钱） 生远志（一钱）

凡冲气攻痛，从背而上者，系督脉主病，治在少阴，从腹而上者，治在厥阴，系冲任主病，或填补阳明，此治病之宗旨也。

汪（十二） 肝浊逆攻，痛至背。

淡干姜（八分） 炒黑川椒（三分） 炒焦乌梅肉（五分） 小川连（三分） 川桂枝木（五分） 北细辛（二分） 黄柏（五分） 川楝子肉（一钱） 生白芍（二钱）

陈（氏） 内经论诸痛皆寒，时当冬腊，口鼻吸受寒冷，阻气隧之流行，痛自胸引及背，甚则手足厥冷，只宜两通气血主治。

川楝子 延胡 生香附 橘红 吴萸 乌药 红花

沈（氏） 脉芤汗出失血，背痛，此为络虚。

人参 炒归身 枣仁 炒白芍 炙草 茯神

庄（三四） 督虚背疼，脊高突。

生毛鹿角（切片三钱） 鹿角霜（一钱半） 杞子（三钱） 归身（一钱） 生杜仲（一钱半） 沙苑（一钱） 茯苓（一钱半） 青盐（调入三分）

张（三八） 督虚背痛，遗泄。

生毛鹿角 鹿角霜 生菟丝子 生杜仲 沙苑子 白龙骨 茯苓 当归

<D>肺朝百脉，肺病则不能管摄一身，故肺俞为病，即肩背作痛，又背为阳明之府，阳明有亏，不能束筋骨，利机关，即肩垂背曲，至于臂，经络交会不一，而阳明为十二经络之长，臂痛亦当责之阳明，但痛有内外两因，虚实迥，异治分气血二致，通补攸殊，如营虚脉络失养，风动筋急者，不受辛寒，当仿东垣舒筋汤之意，佐以活络丹，劳倦伤阳，脉络凝塞，肩臂作痛者，以辛甘为君，佐以循经入络之品，阳明气衰，厥阴风动，右肩痛麻者，用枸杞归身黄羚羊桑枝膏，为阳明厥阴营气两虚主治，血虚风动者，因阳明络虚，受肝脏风阳之扰，用首乌枸杞归身胡麻柏子仁刺蒺藜药等味，以柔甘为温养，失血背痛者，其虚亦在阳明之络，用人参归身枣仁白芍炙草茯神，以填补阳明，若肾气上逆，则督虚为主病，宜用奇经之药以峻补真阳，至于口鼻吸受寒冷，阻郁气隧，痛自胸引及背者，宗内经诸痛皆寒之义，以温药两通气血，更有古法，如防风汤散肺俞之风，指迷丸治痰流臂痛，控涎丹治流痹牵引，此皆从实症而治，所谓通则不痛也，医者不拘守一法，洞悉病源，运巧思以制方，而技于是进。（龚商年）

徐评 痛定于肩背，此着痹之类，必用外治之药，以攻之提之，煎药不能取效也。</D>