    翁（六五） 湿热皆主伤气，气下陷坠肛而痛，溲溺后，阴囊筋牵着于肛，其痛为甚，夫厥阴肝脉绕阴，按脉濡弱，决非疏泄主治，议进陷者举之，从东垣补中益气汤。（湿热气虚下陷）
    孙 面色痿黄，腹痛下血，都因饮食重伤脾胃，气下陷为脱肛，经月不愈，正气已虚，宜甘温益气，少佐酸苦，务使中焦生旺，而稚年易亏之阴自坚，冀有向安之理。（气虚下陷）
    人参 川连 炒归身 炒白芍 炙草 广皮 石莲肉 乌梅
    又 肛翻纯血，不但脾弱气陷，下焦之阴亦不摄固，面色唇爪，已无华色，此益气乃一定成法，摄阴亦不可少，然幼稚补药，须佐宣通，以易虚易实之体也。
    人参 焦术 广皮 白芍 炙草 归身 五味 升麻（醋炒） 柴胡（醋炒）
    某 便后，少腹痛肛坠，溺则便滑，肾虚不摄。（肾气不摄）
    熟地炭 五味 萸肉炭 茯苓 炒远志 炒菟丝子
    某 肛坠尻痛，利多伤阴。
    熟地炭 五味 茯神 炒山药 炒楂肉 炒菟丝子
    煎送禹粮石脂丸。
    王（六二） 阳气下陷，肾真不摄，肛坠气泄如风，向老下元阳惫，非升柴能举其陷。
    人参 鹿茸 补骨脂 炒大茴香 茯苓
    调入阳起石三分。
    吴（五六） 脱肛漏血，遇劳即发，病经十六载，色萎黄，背脊痛，诊脉尺中下垂，法当升阳摄阴，兼理奇脉。
    斑龙丸加五味子，蜜丸。
    <D>脱肛一症，其因不一，有因久痢久泻，脾肾气陷而脱者，有因中气虚寒，不能收摄而脱者，有因酒湿伤脾色欲伤肾而脱者，有因肾气本虚，关门不固而脱者，有因湿热下坠而脱者，又肛门为大肠之使，大肠受寒受热，皆能脱肛，老人气血已衰，小儿气血未旺，皆易脱肛，经曰，下者举之，徐之才曰，涩可去脱，皆治脱肛之法也，观先生治脱肛之症，亦不越乎升举固摄益气三法，如气虚下陷而脱者，宗东垣补中益气汤，举陷为主，如肾虚不摄而脱者，宗仲景禹粮石脂丸，及熟地五味菟丝辈，固摄下焦阴气为主，如肝弱气陷，脾胃气虚下陷而脱者，用摄阴益气，兼以酸苦泄热为主，如老年阳气下陷，肾真不摄而脱者，又有鹿茸阳起石等，提阳固气一法，汪訒庵云：有气热血热而肛反挺出者，宜用芩连槐柏，及四物升柴之类，愚谓即或间有此症，终非可训之法，存之以质君子。（邹滋九）
    徐评 脱肛多由浊气下降，湿痰毒火合并为害，故肿痛异常此实症也，必清其大肠之火，而用外治之药以收之，无不立愈，其有虚人病后清气下陷，则用补中益气之法以提之，十不得一者也，乃不论何因，俱用升提收敛之法，肛门之痰火浊气，将升提而置之何地耶，又脱肛之疾属热多，又用温燥，更非所宜。 </D>
    