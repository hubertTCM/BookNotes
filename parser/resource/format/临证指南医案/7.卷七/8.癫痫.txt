    孙（十八） 神呆脉沉，因惊恐以致痫疾，语言不甚明了，此痰火阻其灵窍，深戒酒肉厚味，静室善调，经年可愈。（惊恐痰火升）
    黄连 黄芩 山栀 枳实 橘红 胆星 菖蒲 远志
    陈 动怒惊触，乃外加扰内，致五志阳越莫制，古人集癫痫狂辨，以阳并于阴，阴并于阳，互异，今以阳逆狂乱，非苦药之降，未能清爽其神识也。
    当归龙荟丸三钱。
    倪 骤然惊惕，阳气上逆，遂神呆不寐，倏尔叫喊，不食不饥不便，有癫痫之象。
    龙荟丸二服。
    卢（十四） 痰病已成痫疾，难愈。
    竹节白附子 天竺黄 陈胆星 石菖蒲 川连 郁金 茯神 橘红
    汪 惊恐，阳升风动，宿痫遂发，吐痰呕逆不言，络脉失利也。（阳气郁窍络阻）
    羚羊角 石菖蒲 胆星 远志 连翘 钩藤 天麻 橘红
    曹（十四） 春病及长夏，痫厥屡发，前用龙荟丸意，苦泄肝胆，初服即泻，此久病阴分已虚，议理阴和阳，入酸以约束之。
    生鸡子黄 阿胶 川连 黄柏 生白芍 米醋
    金（二十） 痫厥，神呆肢强。
    犀角 羚羊角 玄参 菖蒲 炒半夏 炒远志 郁金 橘红
    吴 惊狂，乃木火扰动，虽得平静，仍心悸怔忡，夜卧不寐，诊脉虚细如丝，已非痰火有余，议补心丹，以理心之用。（木火动心神虚）
    人参 茯神 枣仁 玄参 丹参 天冬 麦冬 生地 川连 柏子仁 菖蒲 桔梗 远志
    叶（氏） 每遇经来紫黑，痫疾必发，暮夜惊呼声震，昼则神呆，面青多笑，火风由肝而至，泄胆热以清神，再商后法。（木火郁血滞）
    丹皮 丹参 细生地 黑山栀 茺蔚子 胡黄连
    调入琥珀末。
    张（二二） 入冬不寐，痫疾遂发，此阳不潜藏，治在肝肾。（肝肾阳升）
    用虎潜法。
    某 癫疾，脉不鼓指，议交心肾，益神志。（火郁心肾不交）
    生地 龟甲 黄柏 川连（酒炒） 菖蒲 茯神 远志 山栀 竹叶
    叶（二九） 五志阳升，神识迷惑，忽清忽甚者，非有形质之邪，乃热气化风上巅，致于竟夜不寐，攻痰疏利，决不效验，先以极苦之药，冀其亢阳潜降。（风阳阳亢）
    生地 龙胆草 丹参 木通 山栀 芦荟 青黛 薄荷
    某 平昔操持，身心皆动，悲忧惊恐，情志内伤，渐渐神志恍惚，有似癫痫，其病不在一脏矣，医药中七情致损，二千年来，从未有一方包罗者，然约旨总以阴阳迭偏为定评，凡动皆阳，当宗静以生阴是议，阳乘于络脏阴不安，敛摄镇固，久进可效，家务见闻，必宜屏绝，百日为期。（劳心太过）
    人参 廉珠 茯神 枣仁 炙草 生龙骨 萸肉 五味 金箔
    <D>天地，一阴阳也，阴阳和则天清地宁，一有偏胜，遂有非常之变，人身亦一阴阳也，阴阳和则神清气定，一有偏胜，自致不测之疴。故内经曰，重阳者狂，重阴者癫，痫与癫，其原则同也，古人集癫痫狂辨，以为阳并于阴，阴并于阳，此诚不刊之论，言乎现症，狂则少卧不饥，妄言妄笑，甚则上屋逾垣，其候多躁而常醒，癫则或歌或哭，如醉如痴，甚至不知秽洁，其候多静而常昏，痫则发作无时，卒然昏仆，筋瘛疭，口中作声，后人因其声似，分马痫牛痫猪痫羊痫鸡痫五名，其候经时而必止，推其病因，狂由大惊大怒，病在肝胆胃经，三阳并而上升，故火炽则痰涌，心窍为之闭塞，癫由积忧积郁，病在心脾胞络，三阴蔽而不宣，故气郁则痰迷，神志为之混淆，痫病或由惊恐，或由饮食不节，或由母腹中受惊，以致内脏不平，经久失调，一触积痰，厥气内风，猝焉暴逆，莫能禁止，待其气反然后已，至于主治，察形证，诊脉候，以辨虚实，狂之实者，以承气白虎，直折阳明之火，生铁落饮，重制肝胆之邪，虚者当壮水以制火，二阴煎之类主之，癫之实者，以滚痰丸，开痰壅闭，清心丸泄火郁勃，虚者当养神而通志，归脾枕中之类主之，痫之实者，用五痫丸以攻风，控涎丸以劫痰，龙荟丸以泻火，虚者当补助气血，调摄阴阳，养营汤河车丸之类主之，狂癫痫三症治法，大旨不越乎此，今如肝风痰火者，苦辛以开泄，神虚火炎者，则清补并施，肝胆厥阳化风旋逆者，以极苦之药折之，神志两虚者，用交心肾法，劳神太过者，宗静以生阴意，为敛补镇摄，方案虽未详备，而零珠碎玉，不悉堪为世宝哉，医者惟调理其阴阳，不使有所偏胜，则郁逆自消，而神气得反其常焉矣。（龚商年） </D>
    
    