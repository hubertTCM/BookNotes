汤（六三） 有年偏痿，日瘦，色苍脉数，从金匮肺热叶焦，则生痿躄论。（肺热叶焦）
玉竹 大沙参 地骨皮 麦冬 桑叶 苦百合 甜杏仁

徐（三岁） 面瘰跗软，此属肺热痿躄。
连翘 花粉 黑山栀 赤小豆 桑叶 白通草

张 湿中伏热，沉着下焦，用苦胜湿，辛通气分，然必循经入络，渐次达及阳明。（湿火）
绵茵陈（三钱） 生茅术（五分） 黄柏（一钱半） 晚蚕砂（一钱） 寒水石（三钱） 茯苓皮（三钱）
又 色苍脉实，体质强壮，虽年逾四旬，气元充旺，询知平日善啖酒醴甘肥，此酿成湿火，蕴结下焦，今少腹微肿硬，二便滞涩，自觉少腹气胀上冲，两足沉重，艰于步履，腿股皮中甚热，即内经所云，湿热不攘，大筋软短，小筋弛长，软短为拘，弛长为痿也，更述曾因熬炼膏药，中有虫蜈蚣等物，吸受秽浊毒瓦斯，未始非与湿热纠蓄，沉伏下焦，前议苦辛寒燥，兹再佐以搜逐络隧，然此病从口而入，必茹素戒饮，一二年之久，病根可拔，当恪守勿懈为要。
绵茵陈（三钱） 黄柏（一钱半） 川萆薢（一钱） 茯苓皮（三钱） 金铃子（一钱半） 穿山甲（三钱） 大槟榔汁（一钱）
又 绵茵陈 萆薢 茯苓皮 黄柏 蚕砂 汉防己 龙胆草 山栀 青黛
又 病去七八，常服二妙丸可也。
黄柏（八两略炒） 茅山术（米泔浸切片同乌芝麻拌饭上蒸三五次去芝麻焙干三两）
二味研末，水法丸，空心服三钱，开水下。

吴（二十） 雨湿泛潮外来，水谷聚湿内起，两因相凑，经脉为痹，始病继以疮痍，渐致痿软筋弛，气隧不用，湿虽阻气，而热蒸烁及筋骨，久延废弃有诸。（湿热蒸烁筋骨。）
大豆黄卷 飞滑石 杏仁 通草 木防己

廉（三二） 诊脉论体，从遗精漏疡，继而环跳穴痛，遂不堪行走，脏阴伤及腑阳，阳气日加窒塞，经脉不司舒展，食入壅脘欲吐，大便旬日不通，痞阻日甚，而为痿症，内经论治痿独取阳明，无非流通胃气，盖胃脉主乎束筋骨利机关窍也，议用加味温胆汤。（胃气窒筋骨不利）
又 大便旬日不通，用更衣丸，取意小肠火腑，非苦不通，非下不夺也。

某（五岁） 头目口鼻邪，继而足痿，此邪风入络所致。（邪风入络）
羚羊角 犀角 玄参 细生地 黄柏 川斛 川萆薢

俞 五旬又四，阳气日薄，阳明脉络空乏，不司束筋骨以流利机关，肩痛肢麻头目如蒙，行动痿弱无力，此下虚上实，络热，内风沸起，当入夏阳升为甚，燥湿利痰，必不应病，议清营热以熄内风。（阳明虚营络热内风动）
犀角 鲜生地 玄参心 连翘心 冬桑叶 丹皮 钩藤 明天麻

陈 阳明脉空，厥阴风动，自右肩臂渐及足跗痿躄，长夏气泄，秋半不主收肃，显然虚症，先用通摄方法。（肝胃虚，内风动。）
淡苁蓉 熟地 杞子 川牛膝 川斛 茯苓 远志（炒黑） 石菖蒲

夏（四四） 自稚壮失血遗精，两交夏月，四肢痿A2J7，不得转动，指节亦不能屈曲，凡天地间，冬主收藏，夏主发泄，内损多年不复元，阳明脉衰所致。（肝胃虚。）
当归 羊肉胶 杞子 锁阳 菊花炭 茯苓 青盐

吴（三九） 下焦痿躄，先有遗泄湿疡，频进渗利，阴阳更伤虽有参、芪、术养脾肺以益气，未能救下，即如畏冷阳微，几日饭后吐食，乃胃阳顿衰，应乎外卫失职，但下焦之病，多属精血受伤，两投柔剂温通之补，以肾脏恶燥，久病宜通任督，通摄兼施，亦与古贤四斤金刚健步诸法互参，至于胃药，必须另用，夫胃腑主乎气，气得下行为顺，东垣有升阳益胃之条，似乎相悖，然芩连非苦降之气味乎，凡吐后一二日，暂停下焦血分药，即用扶阳理胃二日，俾中下两固，经旨谓阳明之脉，束筋骨以利机关，谅本病必有合矣。（胃阳督肾皆虚）
鹿茸 淡苁蓉 当归 杞子 补骨脂 巴戟天 牛膝 柏子仁 茯苓 川斛
吐后间服大半夏汤加淡干姜姜汁。

沈 长夏湿热，经脉流行气钝，兼以下元络脉已虚，痿弱不耐，步趋常似酸楚，大便或结或溏，都属肝肾为病，然益下必佐宣通脉络，乃正治之法，倘徒呆补，恐季夏后，湿热还扰，须为预理。（湿热肝肾虚）
鹿角霜 当归 生茅术 熟地（姜汁制） 茯苓 桑椹子 苁蓉 巴戟 远志 小茴
金气狗脊三斤，酒蒸，水熬膏和丸，淡盐汤送下。

李（四九） 痿躄在下，肝肾病多，但素饮必有湿热，热瘀湿滞，气血不行，筋缩，肌肉不仁，体质重者难移，无非湿邪之深沉也，若论阳虚，不该大发疮痍，但久病非速攻，莫计效迟，方可愈疾。
细生地 咸苁蓉 当归须 牛膝 黄柏 生刺蒺 萆薢

包（五三） 寝食如常，脉沉而缓，独两腿内外肌肉麻木，五旬又三，阳脉渐衰，跷维不为用事，非三气杂感也，温通以佐脉络之流畅，仿古贤四斤金刚之属。
淡苁蓉 枸杞子 牛膝 茯苓 白蒺藜 木瓜 川斛 萆薢
金毛狗脊膏丸。

郭 两足痿弱，遇冷筋掣，三年久病，药力焉得速拔，况不明受病何因，徒见病而治，难期速功，据云精滑溺后，通纳下焦为宜。
淡苁蓉 茯苓 川斛 生茅术 生杜仲 金毛狗脊

沈（四四） 眩晕怔忡，行走足肢无力，肌肉麻木，骨骱色变，早晨腹鸣瘕泄，此积劳久伤阳气，肝风内动，势欲痿厥，法当脾肾双补，中运下摄，固体治病。（脾肾阳虚）
脾肾双补丸山药粉丸（缪仲淳方）

沈（三六） 寝食如常，仪容日瘦，语言出声，舌络牵强，手足痿弱，不堪动作，是肝肾内损，渐及奇经诸脉，乃痿痹之症，未能骤期速功。（肝肾虚）
地黄饮子去萸味桂。

席 雨水后，诊得右脉颇和，左关尺大，坚搏不附骨，春阳初萌，里真漏泄，有风动枯痿之虑，议乙癸同涵意。
熟地 淡苁蓉 杞子 五味 萸肉 牛膝 川斛 茯神 菊花
山药粉丸。

李（氏） 右肢跗足无力如痿，交子夜痰多呛嗽，带下且频，是冲脉虚寒，浮火上升，非治嗽清热，夫冲为血海，隶于阳明，女科八脉，奇经最要，内经论之，女子五七年岁，阳明日衰，今天癸将绝年岁，脉络少气，非见病治病肤浅之见，愚意通阳摄阴以实奇脉，不必缕治。（冲脉虚寒）
薛氏加减八味丸二两，匀七服，盐汤送下。

许 金疮去血，乃经脉营络之伤，若损及脏腑，倏忽莫救，后此嗔怒动肝，属五志中阳气逆迸，与客邪化火两途，苦辛泄气，频服既多，阳遂发泄，形虽若丰盈，而收藏固摄失职，少腹约束，阳道不举，背脊喜靠，步履无力，皆是痿弱症端，渐至痿废，议以通纳之法，专事涵养生真，冀下元之阳，八脉之气，收者收，通者通，庶乎近理。（肾阳奇脉兼虚）
鹿角霜 淡苁蓉干 生菟丝粉 生杜仲粉 归身 五味 大茴香 远志 家韭子 覆盆子 云茯苓
蒜汁泛丸。

唐（三四） 脉左沉小，右弦，两足腰膝酸软无力，舌本肿胀，剂颈轰然蒸热，痰涎涌出味咸，此肾虚收纳少权，督脉不司约束，阴火上泛，内风齐煽，久延痿厥沉疴，病根在下，通奇脉以收拾散越之阴阳为法。
虎潜去知、柏、归，加枸杞青盐，羊肉胶丸。

万 脉濡弱，右大，心热、烦渴，两足膝腰髀伸缩不得自如，此乃下焦阴虚，热烁筋骨而为痿躄。（下焦阴虚）
生虎潜去龟、广、锁，加玄参。

黄（二四） 冬藏精气既少，当春夏发泄，失血、遗精，筋弛骨痿，不堪行走，精血内怯，奇脉中少气，三年久损，若不绝欲安闲，有偻废难状之疾。（骨痿）
鹿筋胶 羯羊肉胶 牛骨髓 猪脊髓 线鱼胶 苁蓉干 紫巴戟 枸杞子 茯苓 沙苑子 牛膝 青盐

某 病后，阴伤骨痿。
生杜仲 熟地 龟甲 黄柏 虎骨 牛膝 当归 巴戟

某 症如历节，但汗出筋纵而痛，冬月为甚，腰脊伛偻形俯，据述未病前，梦遗已久，是精血内损，无以营养筋骨，难与攻迫，议香茸丸，温通太阳督脉。（督阳虚）
鹿茸（三两） 生当归（二两） 麝香（一钱） 生川乌（五钱）
雄羊肾三对，酒煮烂，捣丸。

<D>经云，肺热叶焦，则生痿躄，又云，治痿独取阳明，以及脉痿筋痿肉痿骨痿之论，内经于痿症一门，可谓详审精密矣，奈后贤不解病情，以诸痿一症，或附录于虚劳，或散见于风湿，大失经旨，赖丹溪先生，特表而出之，惜乎其言之未备也，夫痿症之旨，不外乎肝肾肺胃四经之病，盖肝主筋，肝伤则四肢不为人用，而筋骨拘挛，肾藏精，精血相生，精虚则不能灌溉诸末，血虚则不能营养筋骨，肺主气，为高清之脏，肺虚则高源化绝，化绝则水涸，水涸则不能濡润筋骨，阳明为宗筋之长，阳明虚，则宗筋纵，宗筋纵则不能束筋骨以流利机关，此不能步履，痿弱筋缩之症作矣，故先生治痿，无一定之法，用方无独执之见，如冲任虚寒而成痿者，通阳摄阴，兼实奇脉为主，湿热沉着下焦而成痿者，用苦辛寒燥为主，肾阳奇脉兼虚者，用通纳八脉，收拾散越之阴阳为主，如下焦阴虚，及肝肾虚而成痿者，用河间饮子虎潜诸法，填纳下焦，和肝熄风为主，阳明脉空，厥阴风动而成痿者，用通摄为主，肝肾虚而兼湿热，及湿热蒸灼筋骨，而成痿者，益下佐以温通脉络，兼清热利湿为主，胃虚窒塞，筋骨不利而成痿者，用流通胃气，及通利小肠火腑为主，胃阳肾督皆虚者，两固中下为主，阳明虚，营络热及内风动而成痿者，以清营热熄内风为主，肺热叶焦而成痿者，用甘寒清上热为主，邪风入络而成痿者，以解毒宣行为主，精血内夺，奇脉少气而成痿者，以填补精髓为主，先生立法精详，真可垂诸不朽矣。（邹滋九）
徐评 下体痿弱，确是属虚者多，案中多温补肝肾，亦不为过，但其中必兼有风痰寒湿，一味蛮补，亦有未到之处，此等方起于宋而盛于明，古人不如是也。</D>
