秦（氏） 年前肝风眩晕，主以凉血分，和阳熄风，一年未发，今岁正月春寒，非比天暖开泄，此番病发，必因劳怒触动情志，至于呕逆，微冷倏热，交丑寅渐作耳鸣咽痹，食纳久留脘中，想少阳木火盛于寅，胆脉贯耳，犯逆之威，必向阳明而后上凭诸窍，脉右涩大，胃逆不降，食味不甘，而脘中逆乱，熏蒸日炽，营血内耗，无以养心，斯寤不肯寐，心摇荡漾，有难以鸣状之象，今头重脘痹，全是上焦为木火升腾，阻遏清阳，前方滋清，血药居多，必不奏功，今议汤剂方，以苦降其逆，辛通其痹，然汤宜小其制度，以久病体虚，初春若此，冬藏未为坚固可知，其丸剂当以局方龙荟丸，暂服半月再议。（风火上郁）

连翘（一钱半） 黑栀皮（一钱） 羚羊角（一钱） 鲜菊叶（三钱） 紫菀（二钱） 郁金（八分） 大杏仁（去皮尖勿研六粒） 土瓜蒌皮（一钱） 鲜菖蒲根（四分忌铁）

午服。

沈（女） 腹痛少减，呕逆已止，上焦热，下焦冷，肝阳尚未和平，拟进当归龙荟法。

当归 龙胆草 川楝子 芦荟 川连 吴萸 大茴

黄（氏） 肝胆风火上郁，头面清空之筋掣不和，治以清散。

羚羊角 犀角 山栀 连翘 瓜蒌皮 荷叶梗 薄荷梗 青菊叶

郑（氏） 巅胀神迷，经脉抽痛，胀闷不欲纳食，一月经期四至，此郁伤气血成病。

龙荟丸二钱五分，三服。

叶（氏） 厥阳扰乱神明，经色已黑，肢冷面青便秘，龙荟丸一钱二分，十服。

阙（十八） 诵读吟咏，身虽静坐，而心神常动，凡五志之动皆阳，阳冒无制，清灵遂蒙，易旨以蒙乃外加之义，述病发之时，头中欲掐，脘欲抚摩，二便必不自利，此腑气之窒，由乎肝胆厥怫逆起见矣，议从手经上焦治。（劳心阳动木火上蒙）

羚羊角 连翘心 玄参 石菖蒲根 郁金 麦冬 竹叶

唐（女） 脉左涩右弦，气火不降，胸胁隐痛，脘不爽，最虑失血。（气火郁脘痛）

川贝 山栀 丹皮 郁金汁 钩藤 瓜蒌皮 茯苓 橘红

香豉 瓜蒌皮 山栀 郁金 竹茹 半夏曲 杏仁

朱（五四） 头痛神烦，忽然而至，五行之速，莫如风火，然有虚实内外之因，非徒发散苦寒为事矣，如向有肝病，目疾丧明，是阴气久伤体质，今厥阴风木司天，春深发泄，阳气暴张，即外感而论，正内经冬不藏精，春必病温，育阴可使热清，大忌发散，盖阴根久伤，表之再伤阳劫津液，仲景谓一逆尚引日，再逆促命期矣，余前主阿胶鸡子黄汤，佐地冬壮水，芍甘培土，亟和其厥阳冲逆之威，咸味入阴，甘缓其急，与内经肝病三法恰合，今已入夏三日，虚阳倏上，烦躁头痛，当大滋肾母，以苏肝子，补胃阴以杜木火乘侮，旬日不致反复，经月可望全好。（肝肾阴虚风阳上升）

人参 熟地 天冬 麦冬 龟胶 阿胶 北味 茯神

陆 鼻左窍有血，左肩胛臂痛，皆君相多动，营热气偏，脉得右虚左数，先以清肝通络。（络热）

丹皮 山栀 羚羊角 夏枯草 蚕砂 钩藤 连翘 青菊叶

<D>肝者将军之官，相火内寄，得真水以涵濡，真气以制伏，木火遂生生之机，本无是症之名也，盖因情志不舒则生郁，言语不投则生嗔，谋虑过度则自竭，斯罢极之本，从中变火，攻冲激烈，升之不熄为风阳，抑而不透为郁气，脘胁胀闷，眩晕猝厥，呕逆淋闭，狂躁见红等病，由是来矣，古人虽分肝风肝气肝火之殊，其实是同一源，若过郁者宜辛宜凉，乘势达之为妥，过升者宜柔宜降，缓其旋扰为先，自竭者全属乎虚，当培其子母之脏，至于犯上侮中乘下诸累，散见各门，可考。（邵新甫） </D>