计（四十） 能食善饥渴饮，日加瘪瘦，心境愁郁，内火自燃乃消症大病。（郁火）

王（五八） 肌肉瘦减，善饥渴饮，此久久烦劳，壮盛不觉，体衰病发，皆内因之症，自心营肺卫之伤，渐损及乎中下，按脉偏于左搏，营络虚热，故苦寒莫制其烈，甘补无济其虚，是中上消之病。（烦劳心营热）

犀角（三钱） 鲜生地（一两） 玄参心（二钱） 鲜白沙参（二钱） 麦冬（二钱） 柿霜（一钱） 生甘草（四分） 鲜地骨皮（三钱）

杨（二八） 肝风厥阳，上冲眩晕，犯胃为消。（肝阳犯胃）

某 液涸消渴，是脏阴为病，但胃口不醒，生气曷振，阳明阳土，非甘凉不复，肝病治胃，是仲景法。

人参 麦冬 粳米 佩兰叶 川斛 陈皮

胡（五七） 元阳变动为消，与河间甘露饮方。（阳动烁津）

河间甘露饮。

钱（十五） 阳动消烁，甘缓和阳生津。

杨（二六） 渴饮频饥，溲溺混浊，此属肾消，阴精内耗，阳气上燔，舌碎绛赤，乃阴不上承，非客热宜此，乃脏液无存，岂是平常小恙。（肾消）

某 脉左数，能食。（肾阴虚胃火旺）

六味加二冬、龟版、女贞、旱莲、川斛。

王（四五） 形瘦脉搏，渴饮善食，乃三消症也，古人谓入水无物不长，入火无物不消，河间每以益肾水制心火，除肠胃激烈之燥，济身中津液之枯，是真治法。（肾阴虚心火亢）

玉女煎。

姜（五三） 经营无有不劳心，心阳过动，而肾阴暗耗，液枯，阳愈燔灼，凡入火之物，必消烁干枯，是能食而肌肉消瘪，用景岳玉女煎。

<D>三消一症，虽有上中下之分，其实不越阴亏阳亢，津涸热淫而已，考古治法，唯仲景之肾气丸，助真火蒸化，上升津液，本事方之神效散，取水中咸寒之物，遂其性而治之，二者可谓具通天手眼，万世准绳矣，他如易简之地黄引子，朱丹溪之消渴方，以及茯苓丸，黄汤，生津甘露饮，皆错杂不一，毫无成法可遵，至先生则范于法，而不囿于法，如病在中上者，膈膜之地，而成燎原之场，即用景岳之玉女煎，六味之加二冬龟甲旱莲，一以清阳明之热，以滋少阴，一以救心肺之阴，而下顾真液，如元阳变动而为消烁者，即用河间之甘露饮，生津清热，润燥养阴，甘缓和阳是也，至于壮水以制阳光，则有六味之补三阴，而加车前牛膝，导引肝肾，斟酌变通，斯诚善矣。（邹滋九）

徐评 消渴之症有数种，案中俱未备，宜详考之。</D>