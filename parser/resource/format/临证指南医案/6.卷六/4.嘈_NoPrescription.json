某 阳升嘈杂。（阳升）

某 心中烦热，头上汗泄，汗止自安，易嘈。（心阳热）

淮小麦 柏子仁 茯神 炙草 南枣 辰砂

程（氏） 血虚心嘈，咽呛。（血虚）

某（氏） 经半月一至，夜嘈痛。（肝阴虚）

<D>嘈有虚实真伪，其病总在于胃，经云饮入于胃，游溢精气，上输于脾，脾气散精，上归于肺，又云脾与胃以膜相连耳，又云脾主为胃行其津液者也，由此观之，脾属阴，主乎血，胃属阳，主乎气，胃易燥，全赖脾阴以和之，脾易湿，必赖胃阳以运之，故一阴一阳，互相表里，合冲和之德，而为后天生化之源也，若脾阴一虚，则胃家饮食游溢之精气，全输于脾，不能稍留津液以自润，则胃过于燥而有火矣，故欲得食以自资，稍迟则嘈杂愈甚，得食则可暂止，若失治则延便闭三消噎膈之症，治当补脾阴，养营血，兼补胃阴，甘凉濡润，或稍佐微酸，此乃脾阴之虚而致胃家之燥也，更有一切热病之后，胃气虽渐复，津液尚未充，亦有是症，此但以饮食调之，可以自愈，此二种，乃为虚嘈症，所谓实者，年岁壮盛，脾胃生发之气，与肾阳充旺，食易消磨，多食易饥而嘈，得食即止，此非病也，不必服药，以上皆是真症，所云伪者，因胃有痰火，以致饮食输化不清，或现恶心，吞酸，微烦，眩晕，少寐，似饥非饥，虽饱食亦不能止，此乃痰火为患，治宜清胃，稍佐降痰，苦寒及腻滞之药，不宜多用，又有胃阳衰微，以致积饮内聚，水气泛溢，似有凌心之状，凄凄戚戚，似酸非酸，似辣非辣，饮食减少，此属脾胃阳虚，治宜温通，仿痰饮门而治之，此二种乃似嘈之伪症，若夫所云心者误也，心但有烦而无 ，胃但有嘈而无烦，亦不可不辨明之，今先生之法，仅有四案，倘有心之士更能搜采补入，则幸甚。（华岫云） </D>