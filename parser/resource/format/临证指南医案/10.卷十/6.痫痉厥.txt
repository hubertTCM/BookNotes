    周 稚年痫厥，病发迅速，醒来二便自通此系阳气拂逆，阻其灵窍，姑与清络宣通方法。（热邪阻窍）
    犀角 远志 胆星 黑山栀 玄参 菖蒲 连翘 竹叶心
    唐（十四） 面青脉濡，神呆，舌缩不伸，语寂寂然，痫症，四肢皆震，口吐涎沫，此阴风已入脾络矣。（阴风入脾络）
    人参 生术 蜈蚣 全蝎 姜汁炒南星 姜汁炒白附
    某 伏邪经旬，发热不解，唇焦舌渴，暮夜神识不清，虑其邪陷心胞，有痉厥之变。（邪逼心胞）
    犀角 卷心竹叶 鲜石菖蒲 连翘 玄参心 浙生地
    又 化热液枯。
    生地 竹叶心 丹皮 玄参 麦冬 生白芍
    吴 冬月伏邪，入春病自里发，里邪原无发散之理，更误于禁绝水谷，徒以芩连枳朴，希图清火消食，以退其热，殊不知胃汁再劫，肝风掀动，变幻痉厥危疴，诊视舌绛，鼻窍黑煤，肌肤甲错干燥，渴欲饮水，心中疼热，何一非肝肾阴液之尽，引水自救，风阳内烁，躁乱如狂，皆缘医者未曾晓得温邪从阴，里热为病，清热必以存阴为务耳，今延及一月，五液告涸，病情未为稳当，所恃童真，食谷多岁，钱氏谓幼科易虚易实，望其尚有生机而已。（热邪伤阴肝风动）
    阿胶 生地 天冬 川石斛 鸡子黄 玄参心
    又 咸润颇安，其热邪深入至阴之地，古云热深厥深，内涸若此，阴液何以上承，虑其疳蚀阻咽，故以解毒佐之。
    玄参心 真阿胶 真金汁 细生地 天冬 银花露
    又 胃未得谷，风阳再炽，入暮烦躁，防其复厥。
    生地 白芍 麦冬 金汁 阿胶 牡蛎 金银花露
    又 神识略苏，常欲烦躁，皆是阴液受伤，肝风不息，议毓阴和阳。
    生地 牡蛎 阿胶 麦冬 木瓜 生白芍
    又 膻中热炽，神躁舌干，痰多咳呛，皆火刑肺金，宜用紫雪丹一钱。
    <D>小儿痫痉厥，本属险症，十中每死二三，奈今之患者，十中常死六七，其故何也，盖缘医者，不察病情，概以芩连钩藤菖蒲橘红等，夹金石之药投之，以冀清火降痰而已，此医之不善治也，而最可恶者，尤在病家之父母，失于调治，有名为爱之，实以杀之之故，何也，小儿诸症，如发热无汗，烦躁神昏谵语之顷，或战汗大汗将止之时，或呕吐泄泻之后，或痉厥渐苏，或便久闭，而适然大便，或灌药之后，斯时正元气与病邪交战之际，若能养得元气一分，即退一分病邪，此际小儿，必有昏昏欲睡，懒于言语，气怯神弱，身不转动之状，此正当养其元神，冀其邪退正复，乃病家父母，偏于此际，张惶惊恐，因其不语而呼之唤之，因其鼾睡而频叫醒之，因其不动而摇之拍之，或因微有昏谵，而必详诘之，或急欲以汤饮进之，或屡问其痛痒之处，哓哓不已，使其无片刻安宁，如此必轻变为重，重变为死矣，更有豪富之家，延医数人，问候者多人，房中聚集者多人，或互谈病情病状，夜则多燃灯烛以照之，或对之哭泣不已，或信巫不信医，祈祷叠兴，举家纷扰，此非爱之，实以杀之也，试以大人之病情体贴之，抑好安然寂静乎，抑好喧哗动扰乎，此理概可知也，予曾见一孩，患暑湿初疟，半月有余，病势甚重，医者投以苍术白虎汤，夜半发汗，至寅时身体渐凉，冷汗不止，默默倦睡，口不肯言，气息甚微，医云六脉安静，并不烦躁，此病退之象也，因戒其父母，切勿扰动，直至申时，汗止声出，而病已霍然矣，可见无论大人与小儿诸病，总宜安然寂静为主，其调养之法，有非笔墨所能罄者，惟在病家能细心体会，医者能谆谆告戒，勿以余言为迂，则幸甚，更有幼孩，发热昏迷，手足厥冷，窍络阻塞，哭不出声，药难下咽，斯时惟有请善于推拿者，可使立时苏醒，然后再议用药，至于治法，痫痉厥本属三症，与大方相类，兹不重赘。（华岫云）
    徐评 小儿无痫症，不必另立一门，即痉厥亦仅病中之一症耳。</D>
    