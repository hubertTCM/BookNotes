汪（五八） 宿哮久矣不发，心悸震动，似乎懊憹之象，此属痰火，治以宣通郁遏，勿徒呆补。（痰火）

半夏 川连 石菖蒲 蛤粉 枳实 茯苓 川郁金 橘红

刘 痰火郁遏，气滞，吸烟上热助壅，是酒肉皆不相宜，古称痰因气滞热郁，治当清热理气为先。

沈（三四） 痰火久嗽。

海蛤丸。

张（妪） 痰火风眩晕，防仆跌。

陈（妪） 老年痰火咳逆，痰有秽气。

芦根 苡仁 桃仁 丝瓜子 葶苈 大枣

熟地炭 紫衣胡桃肉 炒杞子 炒牛膝 川斛 茯神

某 痰火上逆蒙窍，耳鸣头晕。

二陈加天麻、钩藤、甘菊、羚羊、蒌皮。

某 夏至节，两关脉弦长，五火燔燎，而肝阳胃阳尤甚，动怒抽掣为肝病，食辛香厚味即病至，胃病使然，痰火根深，非顷刻可扫除，惟静养勿恚忿，薄味以清里，此病发之势必缓，由渐加功议药，乃近理治法。

羚羊角 犀角 川连 郁金 山栀 北秦皮 牛黄 胆星 橘红 生石膏 寒水石 金箔

方诸水法丸，竹叶灯心汤送。

何（妪） 诊脉右关弦滑，痰多，舌干微强，语言似謇，盖因痰火上蒙，津液不得上承，高年颇虑风痱，宜清上宣通，勿进刚燥及腻滞之药。

半夏 金石斛 橘红 黑山栀 茯苓 郁金 生甘草 石菖蒲 竹沥 姜汁

张 昏昏如寐，神愦如迷，痰热内闭，势非轻渺。（痰热内闭神昏）

某 郁痰。（郁痰）

陶 脉左弦坚搏，痰多，食不易运，此郁虑已甚，肝侮脾胃，有年最宜开怀，不致延及噎膈。

金（四六） 湿热内蒸，痰火日伙，根本渐怯，阳泄为汗，阴泄遗浊，酒客喜于爽口食物，医药中滋腻补方，决不适用也。（湿热蒸痰）

猪肚丸方。

叶 久寓南土，水谷之湿，蒸热聚痰，脉沉弦，目黄，肢末易有疮疾，皆湿热盛，致气隧不得流畅，法当苦辛寒清里通肌，仿前辈痰因热起，清热为要。

生茅术 黄柏 瓜蒌实 山栀 莱菔子 川连 半夏 厚朴 橘红

竹沥、姜汁丸。

某 病后，厚味蒸痰。

风化硝 瓜蒌仁霜 枳实 郁金 生茯苓 姜汁炒山栀

汪 脉胀，湿阻热痰。

半夏 茯苓 黑山栀 橘红 制蒺藜 远志 降香

徐 阳动内风，用滋养肝肾阴药，壮水和阳，亦属近理，夏季脾胃主司，肝胆火风，易于贯膈犯中，中土受木火之侮，阳明脉衰，痰多，经脉不利矣，议清少阳郁热，使中宫自安，若畏虚滋腻，上中愈实，下焦愈虚，二陈去甘草加金斛桑叶丹皮。（木火犯中胃虚生痰）

羚羊角 连翘 广皮 炒半夏曲 黑山栀皮 香豉

汪 痰火上盛，肾气少摄，朝用通摄下焦，暮服清肃上焦方法。（肝肾虚上有痰火）

羚羊角 半夏 茯苓 橘红 黑栀皮 郁金

蜜丸，早服。

曹（五一） 色鲜明，属上有痰饮，盖上实则下虚，半百年岁，未得种玉，诊得脉左小不静，右部弦滑，法当清肺胃之热痰，益肾肝之精血，仿曼倩卫生方法。

燕窝胶 甜梨膏 人参 黄芪 麦冬 山药 茯苓 于术 黄节 黑节 鹿尾胶 羊内肾 淡苁蓉 故纸（胡桃蒸） 青盐

芮 向来痰多食少，而参术服饵未合，此禀质为阳，不受温热刚燥之剂，上年冬季温暖，入春痰愈多，体中微倦，由乎藏聚未固，春气自地升举之征，法当摄肾固真，乃治痰之本，方为有益。（肾虚痰多）

熟地 茯苓 补骨脂 胡桃肉 杞子 五味 牛膝 远志 车前

蜜丸。

<D>痰症之情状，变幻不一，古人不究标本，每着消痰之方，立消痰之论者甚多，后人遵其法而用之，治之不验，遂有称痰为怪病者矣，不知痰乃病之标，非病之本也，善治者，治其所以生痰之源，则不消痰而痰自无矣，余详考之，夫痰乃饮食所化，有因外感六气之邪，则脾肺胃升降之机失度，致饮食输化不清而生者，有因多食甘腻肥腥茶酒而生者，有因本质脾胃阳虚，湿浊凝滞而生者，有因郁则气火不舒，而蒸变者，又有肾虚水泛为痰者，此亦因土衰不能制水，则肾中阴浊上逆耳，非肾中真有痰水上泛也，更有阴虚劳症，龙相之火，上炎烁肺，以致痰嗽者，此痰乃津液所化，必不厚厚，若欲消之，不惟无益，而徒伤津液，其余一切诸痰，初起皆由湿而生，虽有风火燥痰之名，亦皆因气而化，非风火燥自能生痰也，其主治之法，惟痰与气一时壅闭咽喉者，不得不暂用豁痰降气之剂以开之，余皆当治其本，故古人有见痰休治痰之论，此诚千古之明训，盖痰本饮食湿浊所化，人岂能禁绝饮食，若专欲消之，由于外邪者，邪散则痰或可清，如寒痰温之，热痰清之，湿痰燥之，燥痰润之，风痰散之是也，若涉本原者，必旋消旋生，有至死而痰仍未清者矣，此乃不知治本之故耳，今观案中治法，有因郁因火者，必用开郁清火为君，以消痰佐之，有因湿因热者，则用燥湿清热，略佐化痰之品，若因肝肾虚而生痰者，则纯乎镇摄固补，此真知治痰之本者矣，若因寒因湿者，更当于痰饮门兼参而治之。（华岫云）

徐评 所列方案，皆治肺胃浮痰之药，若透经入络，盘踞脏腑，及三焦隐处之老痰，尚有峻厉制炼之方，此等方不能奏效也。</D>