某（二七） 风伤卫，寒热头痛脘闷。（风伤卫）

某（二一） 风邪外袭肺卫，畏风发热，咳嗽脘闷，当用两和表里。

江（五六） 劳倦过月，气弱加外感，头痛恶风，营卫二气皆怯，嗽则闪烁筋掣而痛，大凡先治表后治里，世间未有先投黄连清里，后用桂枝和表，此非医药。（风伤营卫误治）

当归建中汤。

沈 虚人得感，微寒热。（体虚感风）

参归桂枝汤加广皮。

<D>经云，风为百病之长，盖六气之中，惟风能全兼五气，如兼寒则风寒，兼暑则曰暑风，兼湿曰风湿，兼燥曰风燥，兼火曰风火，盖因风能鼓荡此五气而伤人，故曰百病之长也，其余五气，则不能互相全兼，如寒不能兼暑与火，暑亦不兼寒，湿不兼燥，燥不兼湿，火不兼寒，由此观之，病之因乎风而起者自多也，然风能兼寒，寒不兼风，何以辨之，如隆冬严寒之时，即密室重帏之中，人若裸体而卧，必犯伤寒之病，此本无风气侵入，乃但伤于寒，而不兼风者也，风能兼寒者，因风中本有寒气，盖巽为风，风之性本寒，即巽卦之初爻属阴是也，因风能流动鼓荡，其用属阳，是合乎巽之二爻三爻，皆阳爻也，如炎熇溽暑之时，若使数人扇一人，其人必致汗孔闭，头痛恶寒骨节疼等，伤寒之病作矣，斯时天地间，固毫无一些寒气，实因所扇之风，风中却有寒气，故令人受之，寒疾顿作，此乃因伤风而兼伤寒者也，故有但伤寒而不伤风之症，亦有因伤风而致兼伤寒之症，又有但伤风而不伤寒之症，有因伤风而或兼风温风湿风燥风火等症，更有暑湿燥火四气各自致伤，而绝不兼风之症，故柯韵伯所注伤寒云，伤风之重者，即属伤寒，亦有无汗脉紧，骨节疼诸症，此柯氏之书，所以能独开仲景生面也，至仲景所着伤寒书，本以寒为主，因风能兼寒，故以风陪说，互相发明耳，学人看书，不可不知此理，若夫脏腑一切内外诸风，各有现症，具载内经，尤当详考。（华岫云） </D>