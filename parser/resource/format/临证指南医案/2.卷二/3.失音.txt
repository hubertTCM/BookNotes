吴（三六） 外冷内热，久逼失音，用两解法。（寒热客邪迫肺）
麻杏甘膏汤。

宋（三十） 先失音，继喉痹，是气分窒塞，微寒而热，水饮呛出，咯痰随出随阻，此仍在上痹，舌黄口渴，议与苦辛寒方。
射干 麻黄 杏仁 生甘草 石膏 苡仁

陆（二二） 秋凉燥气咳嗽，初病皮毛凛凛，冬月失音，至夏未愈，而纳食颇安，想屡经暴冷暴暖之伤，未必是二气之馁，仿金实无声议治。
麻黄 杏仁 生甘草 石膏 射干 苡仁
又 芦根汁 杏仁汁 莱菔汁 鲜竹沥
熬膏。

范（三一） 气燥，喉痹失音，少阳木火犯上。（胆火烁喉）
生鸡子白 冬桑叶 丹皮 麦冬 生白扁豆壳

某 喉干失音，一月未复，津液不上供，肺失清肃，右寸脉浮大。（气分燥津液亏）
枇杷叶（一钱半） 马兜铃（八分） 地骨皮（一钱） 桑皮（八分） 麦冬（一钱） 生甘草（三分） 桔梗（六分） 白粳米（二钱）

某 血后音哑，便溏。（失血津液亏）
生扁豆 炒白芍 炙草 川斛 山药 米糖 大枣

何 劳损，气喘失音，全属下元无力，真气不得上注，纷纷清热治肺，致食减便溏，改投热药，又是劫液，宜乎喉痛神疲矣，用补足三阴方法。（阴虚）
熟地 五味 炒山药 茯苓 芡实 建莲肉

孙（二一） 久咳，失音喉痹。
陈阿胶（同煎二钱） 生鸡子黄（同煎一枚） 炒麦冬（一钱半） 川斛（三钱） 甜北沙参（一钱半） 炒生地（二钱） 生甘草（三分） 茯神（一钱半）

<D>夫宫商角征羽，歌哭呼笑呻，此五脏所属之音声也，原其发声之本在于肾，其标则在乎肺，病有虚实，由咳嗽而起者居多，或肺有燥火，外感寒邪，火气郁遏而喑者，有肺金燥甚，木火上炎，咽干喉痹而喑者，有风热痰涎，壅遏肺窍而喑者，有嗔怒叫号，致伤会厌者，亦有龙相之火上炎，凌烁肺金，久咳不已而喑者，有内夺而厥，则为喑俳，此肾虚也，是即暴中之不能言者也，先生有金空则鸣，金实则无声，金破碎亦无声，此三言足以该之矣，有邪者，是肺家实也，无邪者，是久咳损肺，破碎无声也，其治法有寒者散寒，有火者清火，有风痰则祛风豁痰，若龙相上炎烁肺者，宜金水同治，若暴中之喑，全属少阴之虚，宜峻补肝肾，或稍兼痰火而治之，其用药总宜甘润，而不宜苦燥，斯得之矣。（华岫云）
徐评 久嗽失音，必由药误，麦冬五味，此失音之灵丹也，服之久，无不失音者，若全失，即使其人力如虎，而走如马，半年之后，无有不死，若风寒痰火偶尔失音者，即不治亦愈，但更加以麦冬五味，则弄假成真矣，此老竟茫然也。 </D>
