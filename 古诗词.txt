小学生必背古诗词70首》全文 

　　1.汉乐府《江南》：
    江南可采莲，莲叶何田田。
    鱼戏莲叶间。
    鱼戏莲叶东，鱼戏莲叶西，鱼戏莲叶南，鱼戏莲叶北。

　　2.北朝民歌《敕勒歌》：
    敕勒川，阴山下。
    天似穹庐，笼盖四野。
    天苍苍，野茫茫，风吹草低见牛羊。

　  3.骆宾王《咏 鹅》：
    鹅，鹅，鹅，曲项向天歌。
    白毛浮绿水，红掌拨清波。

　　4.李峤（jiào）《风》：
    解落三秋叶，能开二月花。
    过江千尺浪，入竹万竿斜。

　　5.贺知章《咏柳》：
    碧玉妆成一树高，万条垂下绿丝绦（tāo）。
    不知细叶谁裁出，二月春风似剪刀。

　　6.王之涣《凉州词》：
    黄河远上白云间，一片孤城万仞山。
    羌笛何须怨杨柳，春风不度玉门关。

　　7.王之涣《登鹳雀楼》：
    白日依山尽，黄河入海流。
    欲穷千里目，更上一层楼。

　　8.孟浩然《春晓》：
    春眠不觉晓，处处闻啼鸟。
    夜来风雨声，花落知多少。

　　9.王翰《凉州词》：
    葡萄美酒夜光杯，欲饮琵琶马上催。
    醉卧沙场君莫笑，古来征战几人回？

　　10.王昌龄《出塞》：
    秦时明月汉时关，万里长征人未还。
    但使龙城飞将在，不教胡马度阴山。

　　11.王昌龄《芙蓉楼送辛渐》：
    寒雨连江夜入吴，平明送客楚山孤。
    洛阳亲友如相问，一片冰心在玉壶。

　　12.王维《鹿柴》：
    空山不见人，但闻人语响。
    返景入深林，复照青苔上。

　　13.王维《送元二使安西》：
    渭城朝雨浥轻尘，客舍青青柳色新。
    劝君更尽一杯酒，西出阳关无故人。

　　14.王维《九月九日忆山东兄弟》：
    独在异乡为异客，每逢佳节倍思亲。
    遥知兄弟登高处，遍插茱萸少一人。

　　15.李白《静夜思》：
    床前明月光，疑是地上霜。
    举头望明月，低头思故乡。


    16.李白《古朗月行》：
    小时不识月，呼作白玉盘。
    又疑瑶台镜，飞在青云端。
    仙人垂两足，玉树和团团。
    白兔捣药成，问言与谁餐。

　　17.李白《望庐山瀑布》：
    日照香炉生紫烟，遥看瀑布挂前川。
    飞流直下三千尺，疑是银河落九天。

　　18.李白《赠汪伦》：
    李白乘舟将欲行，忽闻岸上踏歌声。
    桃花潭水深千尺，不及汪伦送我情。

　　19.李白《黄鹤楼送孟浩然之广陵》：
    故人西辞黄鹤楼，烟花三月下扬州。
    孤帆远影碧空尽，惟见长江天际流。

　　20.李白《早发白帝城》：
    朝辞白帝彩云间，千里江陵一日还。
    两岸猿声啼不住，轻舟已过万重山。

　　21.李白《望天门山》：
    天门中断楚江开，碧水东流至此回。
    两岸青山相对出，孤帆一片日边来。

　　22.高适《别董大》：
    千里黄云白日曛，北风吹雁雪纷纷。
    莫愁前路无知己，天下谁人不识君。

　　23.杜甫《绝句》：
    两个黄鹂鸣翠柳，一行白鹭上青天。
    窗含西岭千秋雪，门泊东吴万里船。

　　24.杜甫《春夜喜雨》：
    好雨知时节，当春乃发生。
    随风潜入夜，润物细无声。
    野径云俱黑，江船火独明。
    晓看红湿处，花重锦官城。

　　25.杜甫《绝句》：
    迟日江山丽，春风花草香。
    泥融飞燕子，沙暖睡鸳鸯。

　　26.杜甫《江畔独步寻花》：
    黄四娘家花满蹊（qī），千朵万朵压枝低。
    留连戏蝶时时舞，自在娇莺恰恰啼。

　　27.孟郊《游子吟》：
    慈母手中线，游子身上衣。
    临行密密缝，意恐迟迟归。
    谁言寸草心，报得三春晖？

　　28.柳宗元《江雪》：
    千山鸟飞绝，万径人踪灭。
    孤舟蓑笠翁，独钓寒江雪。

　　29.贾岛《寻隐者不遇》：
    松下问童子，言师采药去。
    只在此山中，云深不知处。

　　30.张继《枫桥夜泊》：
    月落乌啼霜满天，江枫渔火对愁眠。
    姑苏城外寒山寺，夜半钟声到客船。

　　31.张志和《渔歌子》：
    西塞山前白鹭飞，桃花流水鳜鱼肥。
    青箬笠，绿蓑衣，斜风细雨不须归。

　　32.卢纶《塞下曲》：
    月黑雁飞高，单于夜遁逃。
    欲将轻骑逐，大雪满弓刀。

　　33刘禹锡《望洞庭》：
    湖光秋月两相和，潭面无风镜未磨。
    遥望洞庭山水翠，白银盘里一青螺。

　　34.刘禹锡《浪淘沙》：
    九曲黄河万里沙，浪淘风簸（bǒ）自天涯。
    如今直上银河去，同到牵牛织女家。

　　35.白居易《赋得古原草送别》：
    离离原上草，一岁一枯荣。
    野火烧不尽，春风吹又生。
    远芳侵古道，晴翠接荒城。
    又送王孙去，凄凄满别情。

　　36.白居易《池上》：
    小娃撑小艇，偷采白莲回。
    不解藏踪迹，浮萍一道开。

　　37.白居易《忆江南》：
    江南好，风景旧曾谙。
    日出江花红胜火，春来江水绿如蓝。
    能不忆江南？

　　38.李绅《悯农》（一）：
    锄禾日当午，汗滴禾下土。
    谁知盘中餐，粒粒皆辛苦。

　　39.李绅《悯农》（二）：
    春种一粒粟，秋收万颗子。
    四海无闲田，农夫犹饿死。

　　40.杜牧《山行》：
    远上寒山石径斜，白云深处有人家。
    停车坐爱枫林晚，霜叶红于二月花。

　　41.杜牧《清明》：
    清明时节雨纷纷，路上行人欲断魂。
    借问酒家何处有，牧童遥指杏花村。

　　42.杜牧《江南春》：
    千里莺啼绿映红，水村山郭酒旗风。
    南朝四百八十寺，多少楼台烟雨中。

　　43.李商隐《乐游原》：
    向晚意不适，趋车登古原。
    夕阳无限好，只是近黄昏。

　　44.罗隐《蜂》：
    不论平地与山尖，无限风光尽被占。
    采得百花成蜜后，为谁辛苦为谁甜？

　　45.胡令《小儿垂钓》：
    蓬头稚子学垂纶，侧坐莓苔草映身。
    路人借问遥招手，怕得鱼惊不应人。

　　46.范仲淹《江上渔者》：
    江上往来人，但爱鲈鱼美。
    君看一叶舟，出没风波里。

　　47.王安石《元日》：
    爆竹声中一岁除，春风送暖入屠苏。
    千门万户曈曈（tóng）日，总把新桃换旧符。

　　48.王安石《泊船瓜洲》：
    京口瓜洲一水间，钟山只隔数重山。
    春风又绿江南岸，明月何时照我还？

　　49.王安石《书湖阴先生壁》：
    茅檐常扫净无苔，花木成畦手自栽。
    一水护田将绿绕，两山排闼送青来。

　　50.苏轼《六月二十七日望湖楼醉书》：
    黑云翻墨未遮山，白雨跳珠乱入船。
    卷地风来忽吹散，望湖楼下水如天。

　　51.苏轼《饮湖上初晴后雨》：
    水光潋滟晴方好，山色空蒙雨亦奇。
    欲把西湖比西子，淡妆浓抹总相宜。

　　52.苏轼《惠崇〈春江晓景〉》：
    竹外桃花三两枝，春江水暖鸭先知。
    蒌（lóu）蒿（hāo）满地芦芽短，正是河豚欲上时。

　　53.苏轼《题西林壁》：
    横看成岭侧成峰，远近高低各不同。
    不识庐山真面目，只缘身在此山中。

　　54.李清照《夏日绝句》：
    生当作人杰，死亦为鬼雄。
    至今思项羽，不肯过江东。

　　55.陆游《示儿》：
    死去元知万事空，但悲不见九州同。
    王师北定中原日，家祭无忘告乃翁。

　　56.陆游《秋夜将晓出篱门迎凉有感》：
    三万里河东入海，五千仞岳上摩天。
    遗民泪尽胡尘里，南望王师又一年。

　　57.范成大《四时田园杂兴》（选一）：
    昼出耘田夜绩麻，村庄儿女各当家。
    童孙未解供耕织，也傍桑阴学种瓜。

　　58.范成大《四时田园杂兴》（选二）：
    梅子金黄杏子肥，麦花雪白菜花稀。
    日长篱落无人过，惟有蜻蜓蛱（jiá）蝶飞。

　　59.杨万里《小池》：
    泉眼无声惜细流，树阴照水爱晴柔。
    小荷才露尖尖角，早有蜻蜓立上头。

　　60.杨万里《晓出净慈寺送林子方》：
    毕竟西湖六月中，风光不与四时同。
    接天莲叶无穷碧，映日荷花别样红。

　　61.朱熹《春日》：
    胜日寻芳泗水滨，无边光景一时新。
    等闲识得东风面，万紫千红总是春。

　　62.林升《题临安邸》：
    山外青山楼外楼，西湖歌舞几时休？
    暖风熏得游人醉，直把杭州作汴州。

　　63.叶绍《游园不值》：
    应怜屐（jī）齿印苍苔，小叩柴扉久不开。
    春色满园关不住，一枝红杏出墙来。

　　64.翁卷《乡村四月》：
    绿满山原白满川，子规声里雨如烟。
    乡村四月闲人少，才了蚕桑又插田。

　　65.高鼎《村居》：
    草长莺飞二月天，拂堤杨柳醉春烟。
    儿童散学归来早，忙趁东风放纸鸢（yuān）。

　　66.王冕（miǎn）《墨梅》：
    吾家洗砚池头树，个个花开淡墨痕。
    不要人夸好颜色，只流清气满乾坤。

　　67.于谦《石灰吟》：
    千锤万击出深山，烈火焚烧若等闲。
    粉身碎骨浑不怕，要留清白在人间。

　　68.郑燮（xiè）《竹石》：
    咬定青山不放松，立根原在破岩中。
    千磨万击还坚劲，任尔东西南北风。

　　69.袁枚《所见》：
    牧童骑黄牛，歌声振林樾。
    意欲捕鸣蝉，忽然闭口立。

　　70.龚自珍《己亥杂诗》：
     九州生气恃风雷，万马齐喑究可哀。
    我劝天公重抖擞，不拘一格降人才。
