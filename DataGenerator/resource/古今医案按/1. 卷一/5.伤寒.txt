许学士治乡人邱生者，病伤寒发热，头痛烦渴，脉虽浮数而无力，尺以下迟而弱。许曰：虽麻黄证，而尺迟弱。仲景曰：尺中迟者，营气不足，未可发汗。用建中汤加当归、黄芪。翌日脉尚尔，其家索发汗药，言几不逊，许忍之，只用建中调营而已。至五日，尺部方应，遂投麻黄汤二服，发狂须臾，稍定略睡，已得汗矣。信乎医者当察其表里虚实，待其时日，若不循次第，取效临时，亏损五脏，以促寿限，何足贵也。
[麻黄汤]

〔附南史〕 范云初为梁武帝属官，时武帝有九锡之命。云忽感伤寒，恐不得预庆事，召徐文伯诊视，问曰：可便得愈乎？文伯曰：便瘥甚易，正恐二年后不起耳。云曰：朝闻道，夕死可矣，况二年乎。文伯于是先以火煅地，布桃叶，铺席，置云其上，顷刻汗出，以温粉扑之，翌日遂愈。云甚喜，文伯曰：不足喜也。后二年果卒。夫取汗先期，尚促寿限，况不顾表里，不待时日，欲速愈者耶？故书此为戒。

一人病伤寒，大便不利，日晡潮热，两手撮空，直视喘急，更数医矣。许曰：此诚恶候。见之者九死一生。仲景虽有证而无治法，况已经吐下，难于用药，勉强救之，若大便得通而脉弦，则可生。乃与小承气一服，大便利，诸疾渐退，脉且微弦，半月愈。或问曰：下之而脉弦者生，此何谓也？许曰：仲景云：循衣妄撮，怵惕不安，微喘直视，脉弦者生，涩者死，微者但发热谵语者，承气汤主之。予观钱氏《直诀》云：手循衣领及捻物者，肝热也。此症在仲景列于阳明部，盖阳明者胃也，肝有热邪，淫于胃经，故以承气汤泻之，且得弦脉，则肝平而胃不受克，所以有生之理也。
[小承气汤(小承气)]

〔附〕 楼全善曰：尝治寻衣撮空，得愈者数人，皆用大补气血之剂，唯一人兼瞤振脉代，遂于补剂中加桂二分，亦振止脉和而愈。

一人病伤寒，初呕吐，俄为医下之，已八九日，而内外发热。许诊之，曰：当用白虎加人参汤。或曰：既吐复下，宜重虚矣，白虎可用乎？许曰：仲景云：若吐下后，七八日不解，热结在里，表里俱热者，白虎加人参汤。盖始吐者，热在胃脘。今脉洪滑，口大渴，欲饮水，舌干燥而烦，非人参白虎不可也。
[白虎加人参汤]

一人病伤寒，心烦喜呕，往来寒热，医以小柴胡与之，不除。许曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤。三服而病除。
[小柴胡汤(小柴胡)]
[大柴胡汤]

　　一人太阳症，因发汗不止，恶风，小便数，足挛急，屈而不伸，脉浮而大。许曰：此证在仲景方中有两条，大同小异。一则太阳病，发汗，遂漏不止，恶风，小便难，四肢微急，难以屈伸；一则伤寒脉浮，自汗出，小便数，心烦，微恶寒，脚挛急。一属漏风小便难，一属有汗小便数，不可混治。此当用桂枝加附子汤，三啜而汗止。佐以芍药甘草汤，足便得伸。
[桂枝加附子汤]

　　一舟子伤寒发黄，鼻内酸痛，身与目如金，小便赤而数，大便如常。或欲用茵陈五苓，许曰：非其治也。小便和，大便如常，则知病不在脏腑。今眼睛疼，鼻酸痛，是病在清道中，若下大黄，必腹胀为逆。宜用瓜蒂散，先含水，次搐之鼻中黄水尽，乃愈。
[瓜蒂散]

　　一武官为寇执，置舟中舼板，数日得脱。乘饥恣食，良久解衣扪虱，次日遂伤寒，自汗而膈不利。一医作伤食而下之，一医作解衣中邪而汗之，杂治数日，渐觉昏困，上喘息高。许诊之，曰：太阳下之，表未解，微喘者，桂枝加厚朴杏仁汤，此仲景法也。指令医者治此药，一啜喘定，再啜热缓微汗，至晚身凉而脉已和矣。医曰：某平生未尝用仲景方，不知其神捷如此。
[桂枝加厚朴杏子汤(桂枝加厚朴杏仁汤)]

　　一妇人患热入血室证，医者不识，用补血调气药，延滞数日，遂成血结胸。或劝用小柴胡汤，许曰：小柴胡已迟，不可行也。惟刺期门穴，斯可矣。予不能针，请善针者治之。如言而愈。或问曰：热入血室，何为而成结胸也？许曰：邪气传入经络，与正气相搏，上下流行。遇经水适来适断，邪气乘虚而入血室，血为邪迫，上入肝经，肝受邪则谵语而见鬼，复入膻中，则血结于胸也。何以言之？妇人平居，血藏于肝，未受孕则下行为月水，既妊则中蓄以养胎，已产则上壅以为乳，皆此血也。今邪气蓄血，并归肝经，聚于膻中，结于乳下，故手触之则痛，非汤剂可及，故当刺期门也。
[小柴胡汤(小柴胡)]

　　震按：仲景《伤寒论》，犹儒书之《大学》《中庸》也。文词古奥，理法精深，自晋迄今，善用其书者惟许学士叔微一人而已。所存医案数十条，皆有发明，可为后学楷模，惜限于卷帙，不能全录，留此数则，以窥一斑。

　　项彦章治一人，病发热，恶风自汗，气奄奄勿属。医作伤寒治，发表退热而益剧。项诊其脉，阴阳俱沉细，且微数，以补中益气进之。医曰：表有邪而以参芪补之，邪得补而愈甚，必死此药矣。项曰：脉沉，里病也；微数者，五性之火内煽也；气不属者，中气虚也。是名内伤。《经》云：劳者温之，损者益之。饮以前药而验。

　　震按：《名医类案》有内伤一门，此条亦在其内。但予细观诸案所叙病证，皆与伤寒仿佛，则其病之为伤寒为内伤，惟在医者之能辨耳，非另有一种情形也。东垣内外伤辨，殊不足凭。诸案皆以脉为辨，大抵内伤之脉，皆虚大无力，或微数无力，其药不外补中益气汤甘温为主，有风寒加入表药，有停滞加入消导，有火亦加一二味凉药，无他奇巧，故今采取数条，编入伤寒温暑各门，删去内伤，免滋眩惑。外感风寒者伤其形，故曰伤寒；劳役过度饮食失节者伤其气，故曰内伤。此言受病之原也。及其为病，一般发热头疼恶风恶寒，甚则痞闷谵妄，岂可就其述病原而作凭据？医者见得真，乃能分晰之曰：彼是伤寒，此是内伤。亦如伤寒一门为虚为实，为热为寒，头绪纷纭，听人审辨，故区而别之，不若汇而参之之有所得也。

　　李东垣治西台椽葛君瑞，二月中病伤寒发热，医以白虎汤投之。病者面黑如墨，本证遂不复见，脉沉细，小便不禁。东垣初不知也，及诊之，曰：此立夏前误用白虎之故。白虎大寒，非行经之药，不善用之，则伤寒本病，曲隐于经络之间，或更以大热之药求以去阴邪，则他证必起，非所以救白虎也。宜用温药之升阳行经者。或难曰：误用大寒，若非大热，何以救乎？李曰：本病隐于经络间，阳不升则经不行，经行而本证见矣。果如其言而愈。

　　震按：东垣所谓温药之升阳者，想即桂枝、干姜、细辛、川芎、羌、防、升、柴之类耳。误于寒药而不急救以热药，有此一法。

　　冯内翰之侄栎，年十六，病伤寒，目赤而烦渴，脉七八至，医欲以承气下之。东垣诊之，脉虽七八至，按之不鼓击，《内经》所谓脉至而从，按之不鼓，诸阳皆然。此阴盛格阳于外，非热也。与姜附之剂，汗出而愈。

　　〔附〕  刘宗厚曰：此与王海藏治狂言发斑，身热，脉沉细，阴症例同。东垣又有治脚膝痿弱，下尻臀皆冷，阴汗臊臭，精滑不固，脉沉数有力，为火郁于内，逼阴向外，名阳盛拒阴，用苦寒下之者，此水火征兆之微，脉证治例之妙也。

　　王海藏治侯辅之病，脉极沉细，内寒外热，肩背胸胁斑出十数点，语言狂乱。或曰：发斑谵语，非热乎？王曰：非也。阳为阴逼，上入于肺，传之皮毛，故斑出；神不守舍，故错语如狂，非谵语也。肌表虽热，以手按执须臾，冷透如冰。与姜附等药二十余两，乃大汗而愈。后因再发，脉又沉迟，三四日不大便，与理中丸，三日内约半斤，其疾全愈。侯公之狂非阳狂之狂，乃失神之狂，即阴也。

〔附〕: 《准绳》载一人，伤寒七八日，服凉药太过，遂变身凉，手足厥冷，通身黑斑，惟心头温暖，诊其六脉沉细，昏沉不知人事，亦不能语言，状似尸厥。遂用人参三白汤，加熟附子半枚，干姜二钱。服下一时许，斑色渐红，手足渐暖而苏醒。然黑斑有因余热不清者，又当以黄连解毒，竹叶石膏汤调之而愈。
[人参三白汤]

　　杨曰：观此可知白虎汤非正伤寒之方。盖伤寒在表则宜麻桂，在里则宜承气，用之得宜，其病立已。若误用白虎等凉药，冰伏其邪，则变证蜂起矣。

　　罗谦甫治南省参议官常德甫，至元甲戌三月间，赴大都，路感伤寒证，邀罗治之。两手脉皆沉数，外证却身凉，四肢厥逆，发斑微紫，见于皮肤，唇及齿龈破裂无色，咽干声哑，默默欲眠，目不能闭，反侧不安，大便闭结。此证乃热深厥亦深，变成狐惑，其证最急。询之从者，曰：自初病感冒至今，服发汗药，汗出极多，渐至于此。罗曰：平昔膏粱，积热于内，已燥津液，又兼发汗过多，津液重竭，因转属阳明，故大便难也。急以大承气下之，得更衣，再用黄连解毒汤，病减大半，复与黄连犀角汤，数日而愈。
[大承气汤(大承气)]

〔附〕:《准绳》载一妇人，狐惑声哑，多眠，目不闭，恶闻食臭，不省人事。半月后，又手足拘强，脉数而微细。先与竹沥、姜汁一盏服之，忽胸中有汗，肠鸣，即目闭省人事。遂用参、术、归、陈，入竹沥、姜汁饮之，五六帖而愈。
　
震按：同是狐惑证，虚实不同如此，故并录以便参考。
　　
浙东宪使曲公病，召沧洲翁吕元膺往视。翁察色切脉，则面带阳气，寸口皆长而弦，盖伤寒三阳合病也。以方涉海，为风涛所惊，遂血菀而神慑，血为热所搏，吐血一升许，且胁痛烦渴谵语。适是年岁运，左尺当不应。其辅行京医，泣告其左右曰：监司脉病皆逆，不禄在旦夕。家人皆惶惑无措。翁曰：此天和脉，无忧也。为投小柴胡汤，减参加生地黄，俟其胃实，以承气汤下之愈。

　　震按：许学士以尺脉迟弱为营气不足，吕沧洲以左尺不应为天和脉，二义亦皆古书所载，非二公新得，而引证恰当，各奏功效，由于诊候熟而心思灵也。

　　赵氏子病伤寒十余日，身热而人静，六脉尽伏，俚医以为死人也，弗与药。吕元膺诊之，三部举按皆无，其舌胎滑，而两颧赤如火，语言不乱。因告之曰：此子必大发赤斑，周身如锦纹。夫脉，血之波澜也，今血为热邪所搏，淖而为斑，外见于皮肤，呼吸之气，无形可依，犹沟渎之水，虽有风，不能成波澜，斑消则脉出矣。及揭其衾，而赤斑烂然。即用白虎加人参汤化其斑，脉乃复常。继投承气下之愈。发斑无脉，长沙所未论，元膺盖以意消息耳。
[白虎加人参汤]

　　全本然伤寒旬日，邪入于阳明，俚医以津液外出，脉虚自汗，进真武汤实之，遂致神昏如熟睡。其家邀元膺问死期，切其脉，皆伏不见，而肌热灼指。告其家曰：此必荣热致斑而脉伏，非阳病见阴脉比也。见斑则应候，否则蓄血耳。乃视其隐处及小腹，果见赤斑，脐下石坚，且痛拒按。为进化斑汤，半剂即斑消脉出。复用韩氏生地黄汤逐其血，是夕下黑血，后三日，腹又痛，遂用桃仁承气以攻之，所下如前，乃愈。
[化斑汤]

　　震阅二案而知发斑蓄血，有脉伏之一候，然窃思斑未出而脉伏，理或有之，斑既透矣，何以必待化斑脉始复耶？吴又可有脉厥之说，用承气微下则脉出，与此用白虎仿佛。但发斑脉伏，势亦可畏。上条妙在语言不乱，次条虽神昏如睡，由于误服真武，故皆凭证以医之。翁云见斑则应候，思及蓄血，已勉强矣。

　　发斑情形，种种不同，再附数条以备览。

　　云间怀抱奇治一妇，夏月饮火酒，烦热面赤发斑，诊其脉绝无。怀曰：此火郁而热极。用栀豉汤加葛根、厚朴、黄连清之，斑大出而脉遂见。恰与此条大同小异。又一人伤寒过经不解，遍体黑斑，唇口焦枯，脉大便结，以三黄石膏汤饮之痊。此可与《准绳》所载黑斑一条合观之。又一妇热入血室后，发斑点，以小柴胡汤加生地、丹皮获愈。又一人身热发斑，胃有停滞，胀闷不堪，用枳、朴消导药而斑出热退。因信朱奉议所谓凡见斑不可专以斑治，须察脉之浮沉，病之虚实，而分别用药，真至言也。忆昔年娄县小港叶念劬兄，身热发斑不透，群用提斑药无效。予见其吐涎不止，手足软不能动，脉大无力，正合内伤发斑例，用补中益气汤而愈。故友孝廉张素安兄尊壸身热足冷，目肿溏泄，发斑不透，其脉沉细无力，正合阴症发斑例，用真武汤加人参而愈。此实效法海藏及《准绳》之治法也。然舌不燥，神不昏，故可用温补耳。若夏秋时行疫病，又多有以大黄黄连下之而斑出者，盖内邪之壅塞得通而斑出，（雄按：初治得法，邪不壅塞则不发斑。）与虚寒之得温补以鼓舞而斑出，同一理也。（雄按：初治不误，何致发斑？不必温补鼓舞矣。）（杨曰：语语精当，而孟英注语尤精。）
[三黄石膏汤]
[小柴胡汤]

　　又生平见蓝斑二人，一则脉细神昏，辞不治。其蓝斑之大者如棋子，发烂而死。（雄按：此即玳瑁瘟也。）一女人蓝斑，色如翠羽，咯血齿衄，舌红不干，神不昏，犹可扶行登圊，用犀角地黄汤，间以大黄微下之，后竟愈。又按：龚云林治一人，夏月因劳倦，饮食不节，又伤冷饮得疾，医以时证治之不愈。至十日，苦身体沉重，四肢逆冷，自利清谷，引衣自盖，气难布息，懒言语。此脾受寒湿，中气不足之病也。口干但欲水不欲咽，早晨身凉而生粟，午后烦躁，不欲去衣，昏昏睡而面赤，隐隐红斑见于皮肤。此表实里虚，故内虚则外证随时而变。遂用钱氏白术散加升麻，合本方之干葛、甘草以解其斑，少加白术茯苓以除湿而利小便，人参、藿香、木香以安脾胃，进饮食。两服而斑退身温利止。次服五味异功散、治中汤一二服，五日得平。此仿完颜小将军暑月内伤发斑治法也。
[钱氏白术散]

　　副枢张息轩伤寒逾月，既下而内热不已，胁及小腹偏左满，肌肉色不变。俚医以为风所中，膏其手摩之。浃旬，其毒循宗筋流入于睾丸，赤肿若匏，刺溃之，而左胁肿痛如故。召吕诊，吕以关及尺中皆滑数而且芤，因告之曰：脉数不时，则生恶疮，关内逢芤则内痈作，胁之肿，痈作脓也，下之勿晚。乃用保生膏作丸，衣之以乳香，而用硝黄作汤下之，下脓五升许。明日再圊下余脓，立痊。
[保生膏]

　　震按：此条以伤寒而变肠痈，虽不多见，亦不可不知。观其所告之言，两句出仲景《伤寒论》，两句出高阳生《脉诀》，因思自明以前，皆用此诀，何近贤之痛诋不堪耶？

　　芮子玉病伤寒，乃阴隔阳证，面赤足蜷，躁扰不得眠而下利。论者有主寒主温之不一，愈不能决。吕元膺以紫雪匮理中丸进，徐以冰渍甘草干姜汤饮之愈。且告之曰：下利足蜷，四逆证也。苟用常法，则上焦之热弥甚。今以紫雪折之，徐引辛甘以温里，此热因寒用也。闻者皆叹服。
[甘草干姜汤]
[理中丸]
[紫雪丹(紫雪)]

　　震按：此为阴盛隔阳，亦曰下寒上热。沧州翁以寒药裹热药，与热药冷服义同，其理精矣。然阅各家医案，能识此证者亦不少。至如阴中伏阳，则惟有许学士一案。其治乡人李信道，头疼身温烦躁，指末皆冷，胸中满，恶心，六脉沉伏不见，深按至骨则若有力，更两医矣，皆不识，止用调气药。许诊之，曰：此阴中伏阳也。仲景法中无此证。世人患此者多，若用药以助之，则为阴所隔绝，不能导引真阳，反生客热，用冷药则所伏真火愈见澌灭，非其治也。须用破散阴气导达真火之药，使水升火降，然后得汗而解矣。乃授破阴丹二百粒，作一服，冷盐汤下。不时烦躁狂热，手足躁扰，其家大惊，许曰：俗所谓换阳也。须臾稍定，略睡，身已得汗，自昏达旦方止，热退而病除矣。今考破阴丹方，乃硫黄、水银等分，熔结成砂，加陈皮、青皮分两减半，各为细末，面糊丸如桐子大，而用至二百丸，非许学士其谁能之。此与阴隔阳用参附者似是而非，从古无人论及，可不谓发仲景之所未发哉。
[破阴丹]

　　孙兆治一人，伤寒五六日，头汗出，自颈以下无汗，手足冷，心下痞闷，大便秘，脉沉紧。或者以为阴结，孙曰：此即仲景所谓半在表、半在里，脉虽沉紧，不得为少阴病也。投以小柴胡汤而愈。盖四肢冷，脉沉紧，似乎少阴，然少阴多自利，不当大便硬。况头者三阳同聚，若三阴经则至胸而还。今有头汗出，似乎阳虚，故曰汗出为阳微，然少阴额上冷汗，同为阴毒矣。故曰阴不得有汗。今头汗出，知非少阴也，与小柴胡汤。设不了了者，得屎而解。仲景虽不立方，可知其为大柴胡汤矣。此亦阳症似阴之一种也。
[小柴胡汤]

　　一道者患伤寒发热，汗出多，惊悸目眩身战掉。众医有欲发汗者，有作风治者，有欲以冷药解者。延孙兆至，兆曰：太阳经病得汗而不解，若欲解，必复作汗。肾气不足，汗不来，所以心悸目眩身战。遂与真武汤，三服，微汗自出，即解。盖真武汤附子、白术和其肾气，肾气得行，故汗得来。仲景云：尺脉弱者，营气不足，不可发汗。以此知肾气怯则难汗。
[真武汤]

　　震按：此二条深得力于仲景，可与许学士媲美。

　　滑伯仁治一人，病伤寒，已经汗下，病去而背独恶寒，脉细如线，汤熨不应。伯仁以理中汤加姜、桂、附子大作服，外以荜茇、良姜、吴茱、桂、椒诸品大辛热药为末，姜汁调敷满背，以纸覆之，稍干即易。如是半月，竟平复不寒矣。此治法之变者也。
[理中汤]

　　震按：此以热药外敷，又开一法。

　　一人七月内，病发热，多服小柴胡汤，恶寒甚，肉瞤筋惕。滑伯仁诊之，脉细欲绝。曰：此升发太过，多汗亡阳，表虚极而恶寒甚也。肉瞤筋惕者，里虚极而阳不复也。以真武汤进七八服而愈。
[真武汤]

　　吴绶治一人，伤寒未经发汗，七八日，经脉动惕，潮热来尤甚，其肉不瞤，大便秘结不行，小便赤涩，以手按脐旁硬痛。此有燥屎也。用加味大柴胡汤下之而愈。
[加味大柴胡汤]

　　又一人伤寒十余日，曾三四次发汗过多，遂变肉瞤身振摇，筋脉动惕。此汗多气血俱虚故也。用加味人参养营汤，二剂而愈。
[加味人参养营汤]

　　又一人汗后，虚烦不得眠，筋惕肉瞤，内有热，用加味温胆汤而愈。可见虚实不同，岂容执一说以施治。
[加味温胆汤]

　　震按：肉瞤筋惕四条治法不同，首条载脉，三条不载脉，须看其病因病形之不同，分别得清，故用药恰当。

　　朱丹溪治一人，素嗜酒，因暴风寒，衣薄，遂觉倦怠，不思饮食，至夜大发热，遍身疼痛如被杖，微恶寒。天明诊之，六脉浮大，按之豁然，左为甚。因作极虚受风寒治之。人参为君，黄芪、白术、归身为臣，苍术、甘草、木通、干葛为佐，使大剂与之。至五帖后，通身汗如雨，凡三易被，得睡，觉来诸证悉除。

　　卢兄年四十九岁，自来大便下血，脉沉迟涩，面黄神倦者，二年矣。九月间因劳倦发热，自服参苏饮二帖，热退。早起小劳遇寒，两手背与面紫黑，昏仆，少时却醒，身大热，妄语口干，身痛至不可眠。丹溪脉之，三部不调，微带数，重取虚豁，左手大于右手。以人参二钱半，带节麻黄、黄芪各一钱，白术二钱，当归五分，与三五帖，得睡，醒来大汗如雨即安。两日后，再发胁痛咳嗽，若睡时，嗽不作而妄语，且微恶寒。诊其脉似前，而左略带紧，丹溪曰：此体虚再感寒也。仍以前药加半夏、茯苓，至十余帖，再得大汗而安。后身倦不可久坐，不思饮食，用补中益气去凉药，加神曲、半夏、砂仁，五七十帖而安。
[补中益气汤(补中益气)]

　　一人五月内，大发热而谵语，肢体不能举，喜冷饮。丹溪诊其脉洪大而数，用黄芪、茯苓浓煎如膏，却用凉水调与之。三四服后，病者昏愦如死状，但颜色不改，气息如常，至次早方醒，诸证悉退而安。

　　又治一老人，饥寒作劳，患头疼恶寒发热，骨节疼，无汗，妄语时作时止。自服参苏饮取汗，汗大出而热不退。至第四日，诊其脉洪数而左甚。朱曰：此内伤证。因饥而胃虚，加以作劳，阳明虽受寒气，不可攻击，当大补其虚，俟胃气充实，必自汗而解。遂以参、芪、归、术、陈皮、甘草，加附子二片，一昼夜尽五帖。至三日，口稍干，言有次序，诸证虽解，热尚未退。乃去附加芍药。又两日，渐思食，颇清爽，间与肉羹。又三日，汗自出，热退，脉虽不散，洪数尚存。朱谓此脉洪，当作大论，年高而误汗，以后必有虚证见。又与前药。至次日，自言病以来，不更衣十三日矣，今谷道虚坐努责，迸痛如痢状不堪，自欲用大黄物。朱曰：大便非实闭，乃气因误汗而虚，不得充腹，无力可努。仍用前药，间以肉汁粥及苁蓉粥与之。翌日，浓煎椒葱汤浸下体，方大便。诊其脉，仍未敛，此气血仍未复，又与前药。两日小便不通，小腹满闷，但仰卧则点滴而出。朱曰：补药未至。与前方倍加参、芪，两日小便方利，又服补药半月而安。

　　震按：此四案，向列于内伤门，以其皆作虚证治也。然外证与伤寒一般，且前二条原因受寒而起，自非明眼，岂敢用参芪大补少加表药乎？盖所凭者在脉虚豁耳。后二条脉洪数不虚而亦用补者，一凭于肢体不能举，一凭于老年饥寒作劳致病，其审证精细，非粗人所能及。而一用芪苓煎膏，凉水调服，一用参、芪、归、术佐附子，一周时进五帖，轻重缓急，各臻其妙。至谓脉洪当作大论，可见洪与大原有分别，非通用字义。

　　丹溪治一人，年二十，于四月病发热，脉浮沉皆有不足意，其间得洪数一种，随热进退不时，知非伤寒也。因问必是过饮，酒毒在内，今为房劳，气血虚乏而病作耶？曰：饮烧酒，吃犬肉，近一月矣。遂用补气血药，加干葛以解酒毒。服一帖，微汗，反懈怠，热如故。因思是病气血皆虚，不禁葛根之散，乃换枳椇子入前药内，一帖而愈。

　　震按：脉浮沉皆有不足意，大象是虚矣。间见洪数，随热进退不时，此非片刻所能得。故遇疑难证，必须久诊，及一日二三次诊之，斯病无遁情。下条又是问而知之，知其素有下疳疮，则脉之弦数为疮毒矣。诚哉四诊不可缺一也。

　　一人素有下疳疮，忽头痛发热自汗，众作伤寒治反剧。脉弦甚，七至，重取则涩。丹溪曰：此病在厥阴，而与证不对。以小柴胡加龙胆草、黄连，热服，四帖而安。。
[小柴胡汤(小柴胡)]

　　陶节庵治一人，伤寒四五日，吐血不止。医以犀角地黄汤、茅花汤，治而反剧。陶切其脉，浮紧而数，曰：若不汗出，邪何由解？进麻黄汤一服，汗出而愈。或曰：仲景言衄家不可汗，亡血家不可汗，而此用麻黄，何也？曰：久衄之家，亡血已多，故不可汗。今缘当汗不汗，热毒蕴结而成吐血，当分其津液乃愈。故仲景又曰：伤寒脉浮紧，不发汗，因致衄者，麻黄汤主之。盖发其汗，则热越而出，血自止也。

　　震按：吐血而用麻黄汤，复引经文以申明其故，节庵可为仲景之功臣矣。经文衄字，向来只作鼻衄解，不知吐血为内衄，仲景原不凿定鼻衄也。自非节庵，活书都作死书读耳。但麻黄汤虽为太阳经正药，然非其时、非其经、非其人之质足以当之，鲜不为害，请勿轻试。（杨曰：凡药与病相违，皆能为患，不独麻黄为然。）

　　怀抱奇述一医者，素自矜负，秋月感寒，自以麻黄汤二剂饮之。目赤唇焦，裸体罔顾，遂成坏证。一药客感冒风寒，用麻黄五钱服之，吐血不止而毙。此二证亦进黄连解毒汤、犀角地黄汤解救之，终不挽回，大可骇也。
[麻黄汤]
[黄连解毒汤]
[犀角地黄汤]

　　杨曰：余见伤寒多矣。当邪在太阳时，用麻黄一啜即解，其效甚神。但从未有用至一钱外者，且不须与桂枝同用，若非其经、非其人，诚有如俞氏所云者。曾见一温病误服麻黄，两颐暴肿，竟溃烂而死，可畏也。

〔附〕: 抱奇一友，积劳后感寒发热，医者好用古方，竟以麻黄汤进。目赤血衄，痰中带血。继以小柴胡汤，舌干乏津。怀诊之，脉来虚数无力，乃劳倦而兼阴虚候也。（杨曰：伤寒无虚数无力之脉。）误投热药，能不动血而竭其液耶？连进地黄汤三剂，血止，神尚未清。用生脉散加当归、枣仁、茯神、远志，神虽安，舌仍不生津。乃曰：肾主五液，而肺为生化之源，滋阴益气，两不见效，何也？细思之，因悟麻黄性不内守，服之而竟无汗，徒伤其阴，口鼻虽见血，药性终未发泄，故津液不行。仍以生脉散加葛根、陈皮引之，遂得微汗，舌果津生。后以归脾汤、六味丸而痊。
[生脉散]

　　雄按：萧建廷秋月患感于归安，医进麻黄汤，汗透衣衾，奄奄一息。改用参、芪、术、附等药，汗虽止而舌燥无津，神昏沉寐。所亲顾味吾亟买棹送归，延余视之。脉来细软，睛赤唇焦，小溲全无，皮肤燥热，不食不便，懒语音低，灌以大剂西洋参、生地、麦冬、杞子、甘草、葳蕤、当归、花粉、藕汁、童溺等药，三剂神渐醒而舌润溺行，略啜稀粥。药不更方，旬日后身热始净，音亦朗爽，粥食渐加。半月后更衣而脉和。月余能下榻矣。复于方内加熟地、天冬、牛膝、仙灵脾，令熬膏服之而健。

　　杨曰：怀案用麻黄而未得汗，邪尚未去，故复用葛根饮之。此案汗己大出，止是伤津，故纯以甘寒生津。

　　震按：天地人为三才，医者咸知讲究。天道幽微，而司天运气，逐岁变迁，人病应之，推测殊难。然夏宜于凉，冬宜于热，到处皆然，人亦共晓。惟地之水土不同，怀氏只就松江地方所见而言，推之嘉苏，亦复如是。若南京人患伤寒，用麻黄者十有二三，若江北人不用麻黄，全然无效，况直隶陕西乎？所以《内经》有散而寒之，收而温之，同病异治之论也。赵养葵曰：太阳之人，虽冬月身不须绵，口常饮水，色欲无度，大便数日一行，芩、连、栀、柏、硝、黄，恬不知怪。太阴之人，虽暑月不离复衣，饮食稍凉，便觉腹痛泄泻，参、术、姜、桂，时不绝口。此两等人者，各禀阴阳之一偏，又天令地气所不能拘。故立方用药，总贵变通，不独麻黄一味，令人推敲也。

　　节庵治一壮年，夏间劳役后食冷物，夜卧遗精，遂发热痞闷，至晚头额时痛，两足不温。医不知头痛为火热上乘，足冷为脾气不下，误认外感夹阴，而与五积散汗之，则烦躁口干，目赤便秘。明日，便与承气下之，但有黄水，身强如痉，烦躁转剧，腹胀喘急，舌胎黄黑，已六七日矣。诊其脉，六七至而弦劲。急以黄龙汤，下黑物甚多。下后腹胀顿宽，躁热顿减，但夜间仍热，舌胎未尽。更与解毒汤合生脉散加生地，二剂热除，平调月余而安。
[五积散]

　　震按：此案可使因遗精而认阴证者释其疑。火热上乘，脾气不下二语，亦辨疑证之金针。

　　雄按：脾气升则无病。东垣治劳倦内伤脾气下陷者，以升、柴佐参、术、草以升之，岂可以足冷为脾气不下乎？恐“脾”字是“肺”字之讹。（杨曰：卓识。）俞氏从而和之，疏矣。

　　虞天民治一人，四月间得伤寒证，恶寒，发大热而渴，舌上白胎。三日前，身脊百节俱痛。至第四日，惟胁痛而呕，自利。至第六日，虞诊之，左右手皆弦长而沉实，俱数甚。虞曰：此本三阳合病，今太阳已罢，而少阳与阳明仍在。与小柴胡合黄连解毒汤，服三服，胁痛呕逆皆除，惟热犹甚。九日后，渐加气筑痰响，声如拽锯，出大汗，汗退后身热愈甚，法当死。视其面上有红色，洁净而无贼邪之气，言语清亮，间有谵语而不甚含糊，虞故不辞而复与治。用凉膈散倍大黄，服二服，视其所下复如前，自利清水，其痰气亦不息。与大承气汤合黄连解毒汤，二服，其所下亦如前。此盖结热不开，而燥屎不来耳。复以二方相间，日三四服。至五帖，始得结屎十数块，痰气渐平，热渐减。至十五日，热退气和而愈。
[黄连解毒汤(黄连解毒)]
[凉膈散]

　　震按：吴又可《温疫论》，以承气合白虎，于数日内连服连下，今人多有宗其法以救危病者。观花溪此案，先开其端。然愚者奉为捷径，卤莽灭裂，亦不少矣。试读仲景阳明少阴篇中，急下、可下、微和、更与等义，缓急轻重，法详且密。吴又可连下之法，亦不过仲景法中之一法耳，未可以一法废诸法也。即如许学士治一家而病两人，皆旬日矣，一则身热无汗，大便不通，小便短涩，神昏而睡，诊其脉长大而实，用承气下之而愈；一则阳明自汗，大便不通，小便利，津液少，口干燥，其脉大而虚，作蜜煎导之，下燥粪得溏利而解。其家曰：皆阳明不通，何以治之异？许曰：二证虽相似，然自汗小便利者，不可荡涤五脏，为无津液也。然则伤寒脉证大同小异之间，即宜分别斟酌，奈何以《温疫论》为捷径哉。

　　一人年四十五，正月间，路途跋涉，劳倦发热，身体略痛而头不痛。自以为外感，而用九味羌活汤三帖，汗出热不退。前后又服小柴胡汤五六帖，热愈甚。经八日，延虞诊视。至卧榻前，见煎成汤饮一盏在案，问之，乃大承气汤，将欲饮。切其脉，右三部浮洪，略弦而无力，左三部略小，亦浮软不足。虞曰：汝几自杀。此内伤虚证，服此药大下，必死。伊曰：我平生元气颇实，素无虚损证，明是外感无疑也。虞曰：将欲作阳明内实治而下之欤？脉既不沉实，又无舌干潮热谵语等证；将欲作太阳表实治而汗之欤？脉虽浮洪而且虚，又无头痛脊强等证。今经八日，非表非里，汝欲作何经治之乎？伊无以答。乃用补中益气汤加附子大剂与之。是夜连进二服，天明往诊，脉略平和。伊犹疑属前效，欲易外感退热之药。虞曰：前药再饮二服，不效当罪我。又如前二服，脉证俱减半。伊始曰：我几误矣。去附子，再煎二帖与之，热退气和而愈。但体犹困倦如前，服前药二十余帖，始得强健。
[九味羌活汤]

　　震按：此案与前案迥然不同。同一汗后热愈甚，同一凉解热不退，彼则连用寒下，此则连用温补，合观之自益人神智。而此案非表非里之论，尤足为辨证之准绳。

　　郭雍治一人，盛年恃健不善养，过饮冷酒食肉，兼感冒，初病即身凉自利，手足厥逆，额上冷汗不止，遍身痛，呻吟不绝，偃卧不能转侧，却不昏愦，亦不恍惚。郭曰：病人甚静，并不昏妄，其自汗自利，四肢逆冷，身重不能起，身痛如被杖，皆为阴证无疑。令服四逆汤，灸关元及三阴交，未应。加服九炼金液丹，利厥汗皆少止。若药艾稍缓，则诸证复出。如此进退者凡三日夜。阳气虽复，证复如太阳病，未敢服药，静以待汗。二三日复大烦躁，饮水，次则谵语斑出，热甚。无可奈何，乃与调胃承气汤，得利，大汗而解。阴阳反复有如此者。
[四逆汤]
[九炼金液丹]

　　震按：此案与前二案又复不同。阴阳反复如此，诚不可一途而取。

　　薛院使己治一人，年七十九，仲冬将出行，少妾入房，致头痛发热，眩晕喘急，痰涎壅盛，小便烦数，口干引饮，遍舌生刺，缩敛如荔枝然，下唇黑裂，面目俱赤，烦躁不寝。或时喉间如烟火上冲，急饮凉茶少解，已濒于死。脉洪大而无伦，且有力，扪其身烙手。此肾经虚火游行于外。投以十全大补合六味地黄汤、生脉散，再加附子。服一剂，熟寝良久，脉证各减三四。再与八味丸服之，诸证悉退，后忌冷物而痊。
[十全大补汤(十全大补)]
[六味地黄丸(六味地黄汤)]
[生脉散]

　　震按：少妾入房，病者之隐事，头痛发热，必自疑感冒外邪，观其口渴舌刺等证，及脉洪大有力，医者必以《温疫论》《伤寒直格》一致思矣。白虎泻心，死复何疑？此惟张景岳可与谈心。

　　张景岳曰：余在燕都，治一王生，患阴虚伤寒。年出三旬，而舌黑之甚，其芒刺干裂，焦黑如炭，身热便结，大渴喜冷，而脉则无力，神则昏沉。群医谓阳证阴脉，必死无疑。余察其形气未脱，遂以甘温壮水等药，大剂进之以救其本，仍间用凉水以滋其标。盖水为天一之精，凉能解热，甘可助阴，非若苦寒伤气者之比，故于津液干燥，阴虚便结，而热渴火盛之证，亦所不忌。由是水药并进，前后凡用人参、熟地辈各一二斤，附子、肉桂各数两，冷水亦一二斗，然后诸证渐退，饮食渐进，神气俱复矣。但察其舌黑则分毫不减，余甚疑之，莫得其解。再后数日，忽舌上脱一黑壳，而内则新肉灿然，始知其肤腠焦枯，死而复活，使非大为滋补，安望再生。若此一证，特举其甚者纪之，此外凡舌黑用补而得以保全者，盖不可枚举矣。所以凡诊伤寒者，当以舌色辨表里，以舌色辨寒热，皆不可不知也。若以舌色辨虚实，则不能无误，盖实固能黑，以火盛而焦也；虚亦能黑，以水亏而枯也。若以舌黄舌黑悉认为实热，则阴虚之证，万无一生矣。

　　杨乘六治吴长人，于三月初，身大热，口大渴，唇焦裂，目赤色，两颧娇红，语妄神昏手冷过肘，足冷过膝，其舌黑滑而胖，其脉洪大而空。一医欲用白虎，杨曰：身虽壮热如烙，而不离覆盖；口虽大渴引饮，而不耐寒凉；面色虽红，却娇嫩而游移不定；舌胎虽黑，却浮胖而滋润不枯。如果属白虎，则更未有四肢厥冷而上过乎肘，下过乎膝；六脉洪大，而浮取无伦，沉取无根者也。此为格阳戴阳，若用白虎，必立毙矣。遂以大剂八味加人参，浓煎数碗，冷饮，诸证乃退。继以理中加附子，六君加归、芍，各数剂，调理而愈。
[六君子汤(六君)]
[理中丸(理中)]

　　又治归安医者张学海，疲于临证，微寒壮热，头痛昏沉。服发散药数剂，目直耳聋，口渴便闭。改用泻火解毒等剂，热势尤炽，油汗如珠，谵语撮空，恶候悉具。云峰观之，其脉洪大躁疾而空，其舌干燥焦黄而胖。杨曰：证有真假凭诸脉，脉有真假凭诸舌。果系实证，则脉必洪大躁疾而重按愈有力者也；果系实火，则舌必干燥焦黄而敛束且坚卓者也。岂有重按全无脉者，而尚得谓之实证；满舌俱胖壮者，而尚得谓之实火哉？用养营汤，参、附各三钱，服后得睡，热退，舌变红润而愈。
[养营汤]

　　震按：杨氏谓阴亏而干燥，其舌必坚敛；火旺而焦黑，其舌必苍老。万无干燥焦黑，属阴虚火旺，而舌见胖嫩者。说亦奇矣。实未曾试，不敢轻信。

　　李士材治韩茂远，伤寒九日以来，口不能言，目不能视，体不能动，四肢俱冷。皆曰阴证。士材诊之，六脉皆无，以手按腹，两手护之，眉皱作楚，按其趺阳，大而有力，乃知有燥屎也。与大承气汤，得燥屎六七枚，口能言，体能动矣。故按手不及足者，何以救此垂绝之证耶。
[大承气汤]

　　震按：六脉无而诊趺阳，鉴于仲景之自叙，读书诚有用也。

　　王月怀伤寒至五日，下利不止，懊憹腹胀，诸药不效，有以山药茯苓与之，虑其泻脱也。士材诊之，六脉沉数，按其脐则痛。此协热自利，中有结粪，小承气倍大黄服之。果得结粪数枚，利遂止，懊憹遂安。
[小承气汤(小承气)]

　　儒者吴君明，伤寒六日，谵语狂笑，头痛有汗，大便不通，小便自利。众议承气汤下之。士材诊其脉浮而大，因思仲景曰：伤寒不大便六七日，头痛有热，小便清者，知不在里，仍在表也。方今仲冬，宜与桂枝汤。众皆咋舌，以谵狂为阳盛，桂枝入口必毙矣。李曰：汗多神昏，故发谵妄，虽不大便，腹无所苦，和其荣卫，必自愈耳。遂违众用之。及夜而笑语皆止，明日大便自通。故病变多端，不可胶执，向使狐疑而用下药，其可活乎？

　　震按：自利而用承气汤，谵语而用桂枝汤，仲景集中原有此法，只要认得真耳。

　　卢子由治梁秀才，于三月间，作文受寒，服发散药十余帖，热盛汗多，蒸蒸如云雾，高一二尺，湿透衣被，日易十数番。十四日昏不识人，舌短眼瞀，脉浮大无伦。乃先以温粉扑周身，使汗孔收敛。次用人参五钱，生附三钱，煎服，便能识人。惟言语谵妄，七日始苏。有客问曰：浮，表脉也；热盛神昏，舌短眼瞀，邪盛也。何竟以温补收功？子由曰：凡治病先求其本，不可泥其形证。如寒水为邪，必然心火受病。此病原从思虑受寒，政为心火不及而受水侮，是谓之本。况多行发散，重虚其心，心液既已散漫，精神便无主宰。故用黑附顺从水色而横助火力；人参转回阳气而保定精神。然非先固其外，则内无旋理，此予治法先后之旨也。

　　震按：思虑受寒，为心火不及而寒水侮之，议论颇新奇，治法却平正。至谓黑附形从水而性助火，说反陈腐矣。

　　缪仲淳治铨部章衡阳，患热病，头痛壮热，渴甚且呕，鼻干燥不得眠，其脉洪大而实。一医曰：阳明症也，当用葛根汤。仲淳曰：阳明之药，表剂有二：一为葛根汤，一为白虎汤。不呕吐而解表，用葛根汤。今吐甚，是阳明之气逆升也，葛根升散，用之非宜。乃与大剂白虎汤加麦冬、竹叶。医骇药太重，仲淳曰：虏荆非六十万人不可，李信二十万则奔还矣。别后进药，天明遂瘥。
[葛根汤]
[白虎汤]

　　一仆受寒发热，头痛如裂，两目俱痛，浑身骨节痛，下部尤甚，状如刀割不可忍，口渴甚，大便日去一次，胸膈饱胀，不得眠，已待毙矣。仲淳曰：此太阳阳明病也。贫人素多作劳，故下体疼痛尤甚。以石膏一两五钱，麦冬八钱，知母三钱，干葛三钱，竹叶一百片，解阳明之热；羌活二钱五分，去太阳之邪；大栝蒌实半个，枳、桔各一钱，疏利胸膈之留邪。四剂而愈。

　　王肯堂治太史余云衢，向来形气充壮，饮啖兼人，忽于六月患热病，肢体不甚热，而间扬掷手足，如躁扰状，昏愦不知人事，时发一二语不可了，而非谵也。脉微细欲绝。有谓是阴证宜温者，有谓当下者，皆取决于王。王曰：若阳病见阴脉，在法为不治。然素禀如此，又值酷暑外烁，酒炙内炎，宜狂热如焚，脉洪数有力，而此何为者，岂热气怫郁不得伸而然耶？且不大便七日矣，姑以大柴胡汤下之。时大黄止用二钱，又熟煎。而太医王雷庵力争以为太少。金坛曰：如此脉证，岂宜峻下？待其不应，加重可也。及服药，大便即行，脉已出手足温矣。继以黄连解毒汤，数服而平。此即刘河间《伤寒直格》所谓蓄热内甚而脉道不利，反致脉沉细欲绝者，通宜解毒合承气下之。俗医不知，认为阴寒，多致危殆者是也。

　　震按：以上三条，治法渐与今人相近，盖世运风气使然，原不必过为好奇也。

　　喻嘉言治徐国珍，伤寒六七日，身寒目赤，索水到前，复置不饮，异常大躁，门牖洞启，身卧地上，展转不快，更求入井。一医急治承气将服，喻诊其脉，洪大无伦，重按无力。乃曰：是为阳虚欲脱，外显假热，内有真寒，观其得水不欲咽，而尚可咽大黄、芒硝乎？天气燠蒸，必有大雨，此证顷刻一身大汗，不可救矣。即以附子、干姜各五钱，人参三钱，甘草二钱，煎成冷服。服后寒战戛齿有声，以重绵和头覆之，缩手不肯与诊，阳微之状始著。再与前药一剂，微汗，热退而安。

　　震按：此条脉大无伦，重按无力，与李士材治吴文哉案同。较之金坛之案何以别之？须看王案脉微细欲绝，喻李二案脉浮大沉小也。喻案有漱水不欲咽一证可据，王案则壮盛人病于暑月醉饱之后可疑也。若薛院使案脉大无伦且有力，舌刺唇黑，频饮凉茶，全似阳证阳脉，其可据者，高年御女，气喘溺频也。

〔附〕: 葛可久治一士人，得伤寒病，不得汗，比葛往视，则发狂循河而走。葛就置水中，良久乃出之，裹以重绵，得汗解。又《类编》载婺源程元章，夫妇皆嗜鳖，一婢奉命屠一大者，睹其伸缩颤悸，为之不忍，解缚纵入后池，池广且深。夫妇怒甚，杖婢数十。经二年，婢患热病，发狂奔躁，不纳粥饮，体倦昏愦。家人谓不可疗，舁置池上茅亭。半夜后，忽觉心下开豁，四肢清快，惟身上皆是湿泥草。复静伺之，见巨鳖自池出，衔水藻浮萍，遍覆其体，因得外凉内爽也，天明霍然。入室详述其事，程夫妇感动，不复食鳖。洪作霖梦弼言，热证之极，猝未可解者，汲新井水浸青布互熨之为妙。不谓水族细微，亦能知此，此放生之报。

　　震按：此二则全似小说，然亦可以增益见识，使知道理无穷，切勿执泥也。但置水中，终属荒唐，设遇欲求入井之徐国珍，不竟杀之乎？

　　喻嘉言治陆平叔，平素体虚气怯，面色痿黄，药宜温补，不宜寒凉。秋月偶患三疟，孟冬复受外寒，遂寒热频作。医者以为疟后虚邪，不知其为新受实邪也。投以参术补剂，转致奄奄一息。迁延两月，昏昏嘿嘿，家已治木，漫延西昌诊之。脉弦浮大而短气，鼻干不得汗，嗜卧，一身及面目悉黄，与阳明中风条过经二十余日不解，悉同此例。但未至于不尿腹满加哕耳。西昌以为脉未大坏，九分可治，但筋脉牵掣不停，只恐手足痿废。吾今用法，治则兼治，然仲景止有大柴胡汤，两解表里之法，而无治痿之法。因以防风通圣散成方，减白术，取荆、防、麻、薄、桔梗为表药，硝、黄、芩、翘、栀、膏、滑石为里药，原与大柴胡之制相仿，内有芎、归、芍药，正可领诸药深入血分而通经脉，减白术者，以前既用之贻误不可再误耳。当晚连服二剂，第一剂即觉相安，第二剂大便始通。少顷睡去，体间津津有汗。次早再诊，筋脉不为牵掣，但阳明胃脉，洪大反加。随用大剂白虎汤，加柴胡、花粉、芩、柏、连翘、栀子一派苦寒，连进十余剂，其舌始不向唇外吮咂，神识始渐清，粥饮始渐加。经半月，始起坐于床。经一月，始散步于地。略一过啖，即腹痛便泄，俨似虚证，西昌全不反顾，但于行滞药中，加用柴胡、桂枝升散余邪，不使下溜而变痢以取惫。然后改用萎蕤、二冬，略和胃气，间用人参，不过五分，缘此证所受外邪，不在太阳而在阳明，故不但不恶寒，且并无传经之壮热，有时略显潮热，又与内伤发热相仿，误用参术补之，邪无出路，久久遂与元气混合为一，所以神识昏嘿。又阳明者十二经脉之长，能束筋骨而利机关，阳明不治，故筋脉失养而动惕不宁耳。外邪锢于阳明，则其土为火燔之焦土，灰砂之燥土矣。非藉北方之水，何以润泽枯槁。故初用苦寒，继用甘寒，正如灵雨，方得复其稼穑之恒也。
[防风通圣散]
[白虎汤]

　　震按：此案其审察病机，如武侯用兵，纶巾挥扇；其发明道理，如深公说法，顽石点头。真名医佳案也。原文甚长，僭为节录。

　　〔附外感过汗禁食变证〕 喻嘉言告门人曰：尝治一孕妇伤寒，表汗过后，忽唤婢作伸冤之声。知其扰动阳气，急迫无奈，令进参汤，不可捷得。遂以白术三两，熬浓汁一碗与服，即时安妥。况人参之力，百倍白术耶。

　　崇明蒋中尊，病伤寒，临危，求肉汁淘饭半碗，食毕大叫一声而逝。人以问西昌，答曰：向见其满面油光，知其神采外扬，非永寿之人也。且以比顽体虚，宵征海面，其病纯是内伤，而外感不过受雾露之气耳。雾露之邪，其中人也，但入气分清道，原不传经，故非发表攻里所能驱。惟倍元气，厚谷气，则邪不驱而自出。设以其头晕发热，认为太阳证误表其汗，则内伤转增，而危殆必至矣。且内伤之人，一饱一饥，早已生患。又误认伤寒而绝其食，已虚益虚，致腹中馁惫，求救于食，食入大叫一声者，肠断而死也。如饥民仆地即死，气从中断，不相续耳。设果邪重，外邪与正交争，当先昏惑不省矣。故临危索饭之时，不以饭进而以独参汤，尚可救之。

　　震按：今人一有寒热，辄吃山楂麦芽汤，甚至服内消丸，即备急丸也。攻伤其胃，外邪乘虚内入，致病变剧，不知食不为害，以邪为害，不解其邪，专消其食，谬矣。盲师治发热，不问外感内伤，一概禁绝饮食，尤为大谬。外感未传阳明，仍宜进食，如桂枝汤啜热稀粥以助汗是也。已传阳明，自不欲食，然少进热稀粥，亦无碍。若内伤证，始终不可禁食，禁食而又加克伐，无不殆矣。蒋中尊其前车之鉴欤。

　　慎柔和尚治薛理还仆，远行忍饥，又相殴脱力，时五月初，遂发热谵语。服过补中益气及五苓数剂，不效。慎柔诊之，六脉俱无，乍有则甚细，其外证则面赤谵语口碎。一医曰：阳病见阴脉，证在死例。慎柔曰：当以阳虚从脉舍证治之。用附子理中汤，冷服二帖，脉稍见。四帖则脉有神而口碎愈矣。六帖则脉如常，但谵语未已。慎柔曰：脉气已完复，而谵语不休者，胃有燥粪。以猪胆汁导之，果下燥结，谵语遂平。
[附子理中汤]

　　张路玉治范求先，患伤寒，恶寒三日不止，已服过发散药二剂，至第七日躁扰不宁，六脉不至，手足厥逆。张诊之，独左寸厥厥动摇，知是欲作战汗之候。令勿服药，但与热姜汤助其作汗，若误服药，必热不止。果如其言而愈。

　　震按：慎柔案与海藏治侯辅之同一例，与金坛治余云衢大相反，必须细玩体贴。因忆《准绳》叙丹溪诸案而志之曰：卢兄汗后，再发热妄言，吕仲修汗后热不退，亦妄言，陶明节热退后不识人，言谬妄，皆用参、芪、术、归、附子等补剂而愈。信哉谵语属虚者十居八九。今观此案以温补得口碎愈，脉如常而谵语不休，仍责之胃有燥矢。与《伤寒论》中证象阳旦篇末云：以承气汤微溏则止其谵语大旨相同。是虚寒证之谵语，与不因虚寒而谵语，其辨诚难矣。汇而计之，盖有三路焉：一系邪传阳明，热邪与燥矢抟结而谵语，三承气、承气合白虎之一路也；（杨曰：此自是三承气证，不必合白虎。）一系内是虚寒，外象实热而谵语，丹溪所治、金坛所述之一路也；一系病本虚寒，恰挟宿食，因身热为燥矢而谵语，此案及阳旦证之一路也。医者孰有燃犀之照乎？投药一差，死生反掌。故伤寒及温热病，均为大病。有今日许以无害，明日忽然溘逝者；有操券断其必死，淹延竟得全生者。不比风痨臌膈，病虽危笃，尚可从容商其缓急。所以仲景自序云：若能寻予所集，思过半矣。明示天下后世以伤寒难治，《伤寒论》难读也。苟非难读，何待寻乎？张案亦六脉不至，病情又别。难乎，难乎，可不寻乎。

　　杨曰：《伤寒论》统论六气之邪，而后人误以为专论伤寒，故恒窒塞而不通。

　　徐亚枝曰：热邪与燥矢搏结而谵语，自是三承气证，俞氏合白虎之说，是据三阳合病条而言，不知三阳合病之谵语，即后条王氏所云痰因热动，蒙蔽清明者是，俞氏与承气合为一路，甚欠分晰，杨氏正之是也。

　　雄按：温热病之谵语，尚有心阳素扰之神不安者，热邪烁营之欲逆传者，痰因热动而蒙蔽其清明者，殆不止俞氏所云之三路也。至虚实寒热之的据，古人成案皆以脉为断。然伤寒温热，不比内伤杂证，往往脉难全恃，必须详审舌苔，按其胸腹，诘其二便，汇而参之，庶可得其真谛也。此古人隐而未露之秘，学者尤宜究心焉。

　　杨曰：审察病机之法，一一指出，真救世苦心也。

　　震按：伤寒为大病，治法为最繁，言之不胜言也。必熟读仲景书，再遍读后贤诸书，临证方有把握。仲景书为叔和编次，或有差误，而聊摄注解，殊觉稳当。续注者张卿子、王三阳、唐不严、沈亮宸、张兼善、张隐庵、林北海诸人，总不越其范围。自方程喻三家，各以己意布置，而仲景原文，从此遂无定局。三注互有短长，大约程不及方，方不及喻。然喻注太阳经分三大纲，以误汗误下结胸蓄血发黄等证分隶两门，似乎界限井然，谁知以之治病，全用不着。盖病初起时，必将营卫分别，过半月后，殊难追溯。何以指其此由中风传变，此由伤寒传变，此由风寒两伤传变哉。传变之证，虚实寒热，犹恐模糊，又要恰合三纲，此能言而不能行者也。（杨曰：此论甚通达。然余所见传变诸证，皆系伤寒。至中风一证，则或半月或一月仍是本证，并不传变，殆因其汗出不已，故不能郁热而传变耶？）魏柏乡、周禹载、沈自南等俱宗之，亦徒悦服于空言，而未尝以之试验耳。卢子由《疏钞金錍》，不派三纲，添出气化、形层、标本、四大等说，愈觉支离，愈入迷网。其脏结诸案，几如牛鬼蛇神。柯韵伯将两家并讥，不亦宜乎。韵伯《伤寒论翼》，固属出奇高论，所谓读书具只眼，不蹈前人窠臼者。微嫌其论六经尽翻前案，欲立异以惊人，究属纸上谈兵也。从来注《伤寒论》者，俱是顺文注释，若遇不可通处，或敷衍混过，或穿凿文饰，（杨曰：说尽著书家通病。）既不明道理之是非，何以为临证之运用。惟程扶生《经注》，颇明白易晓，然亦不敢直指原文之差误。至柯氏《来苏集》，始放胆删改，虽觉僭妄，颇堪嘉惠后学。而以方名编次，又是一局。徐灵胎《伤寒类方》，实宗其式，简洁明净，以少许胜人多许，较之程郊倩之繁词，一可当百。沈尧封《伤寒读》，亦以少胜多者，用六气为提纲，将平脉辨脉，编入其中，别开生面。其论大青龙汤，发前人所未发，一洗风寒两伤营卫之陋说。（雄按：尤在泾已论之。）《左传》云：拔戟自成一队，此书似之。而删改本文非其志也。予细绎柯氏删改处，万不及《钦定医宗金鉴·伤寒论》之精当，先刊仲景原文，另立正误存疑二篇，应改者注小字于旁，可删者摘诸条于后，是非判然，智愚皆晓，真苦海之慈航，昏衢之巨烛也。江西舒诏《伤寒集注》，（杨曰：舒注甚缪，专用温燥，不足为训。）大半斥为伪撰，并取数方，痛加诋毁，别拟方以换之，此亦救世婆心，特未免于狂妄。以视汪琥将阴阳二候分为二编，各补后贤之方，其意均欲使初学者，不泥古方以害人，而汪犹拘谨，舒则放纵矣。此外注家尚多，如钱氏《溯源集》，陈明伯《集注》，尚有发明处。其余碌碌因人，殊不足道。（雄按：王坤载之经注明白，入理最深；张路玉之剔清温热，迥出诸家；又倪冲之集成聊摄、赵嗣真、虞纯一、王三阳、张兼善、王宇泰、卢子繇、张卿子、林观子、程郊倩、沈亮宸、喻嘉言、王子律、张隐庵十四家精义，为《伤寒汇言》，亦可观也。）兹举夫各立格局，各竖议论者，叙述于右，以便同志之诵习焉。要之读书与治病，时合时离；古法与今方，有因有革。善读书斯善治病，非读死书之谓也；用古法须用今方，非执板方之谓也。专读仲景书，不读后贤书，譬之井田封建，周礼周官，不可以治汉唐之天下也；仅读后贤书，不读仲景书，譬之五言七律，昆体宫词，不可以代三百之雅颂也。故吴绶《蕴要》，节庵《六书》，王宇泰《伤寒准绳》，张路玉《伤寒绪论》，俱有裨于后人，即有功于仲景。学者诚能以所引诸书，广为探索，则所选诸案，皆堪尚友矣。
