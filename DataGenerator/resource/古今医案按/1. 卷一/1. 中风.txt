// comment: 震按：又按：田杏村按：俞按：杨曰：雄按：桐按：
《唐书》载许允宗初仕陈，为新蔡王外兵参军。时柳太后感风不能言，脉沉而口噤。允宗曰：口不下药，宜以汤气蒸之，令药入腠理，周时可瘥。遂造黄芪防风汤，煮数十斛，置床下，气如烟雾，熏蒸之而得语。遂超拜义兴太守。
[黄芪防风汤]

震按：书称允宗医术若神，曾曰医者意也，在人思虑。即此条，思虑巧矣。然仅可治真中风，《内经》所谓其有邪者渍形以为汗也。邪从汗解故得语。若概试诸不能言者决无效。

又按：罗谦甫治史太尉，冬月坐火炉左侧，觉面热，左颊微汗。旋出外，因左颊疏缓，被风寒客之，右颊急，口喎于右，脉浮紧，按之洪缓。罗用升麻汤加桂枝、白芷、艽、防，兼灸地仓、颊车穴，此治风中阳明经之表证也。赵僧判半身不遂，语言不出，神昏面红，耳聋鼻塞，六脉弦数。罗谓中藏者多滞九窍，中府者多着四肢，今脏腑俱受邪，先用三化汤行之，通其壅滞，使清气上升，充实四肢。次与至宝丹，安心养神，通利九窍。五日音声出，语言稍利，惟行步艰难，又刺十二经之井穴以接经络，随四时脉症加减用药，百日方愈。此治中腑兼中脏之里证也，皆风邪实证也。张安抚半身不遂，语言謇涩，自汗恶风，痰嗽不寐。罗谓风寒伤形，忧恐忿怒伤气。《经》云：形乐志苦，病生于脉，神先病也。邪风加之，动无常处，治病必求其本，邪气乃服。用加减冲和汤，汗加黄芪，嗽加五味。其昼夜不睡，因心事烦冗，心火上乘阳分，卫气不得入于阴。用朱砂安神丸，遂得寐，诸证渐减，惟右肩臂痛。《经》云：虚与实邻，决而通之。又云：下陷者灸之。为阳气下陷入阴中，故肩膊痛不能动，宜以火导之补之。乃于右肩臂上肩井穴，先针后灸，隔一月，再灸肩井，次于尺泽穴，各灸二十八壮，引气下行，与正气相接，遂能运动。仲夏用清肺饮子，秋分用益气调营汤，全愈。此治中经兼中腑，本虚标实之症也。许允宗所治亦系本虚标实者，但病起于暴，故用蒸法，亦如通关散之取嚏，稀涎散之探痰也。
[升麻汤]
[三化汤]
[至宝丹]
[加减冲和汤]
[朱砂安神丸]
[清肺饮子]
[益气调营汤]

丹溪治浦江郑君，年近六旬，奉养膏粱，仲夏久患滞下，又犯房劳，一夕如厕，忽然昏仆，撒手遗尿，目上视，汗大出，喉如拽锯，呼吸甚微，其脉大而无伦次部位，（杨曰：将脱之象。）可畏之甚，此阴虚而阳暴绝也。急令煎人参膏，且与灸气海穴，艾壮如小指，至十八壮，右手能动，又三壮，唇微动。参膏成，与一盏，至半夜后，尽三盏，眼能动，尽二斤，方能言而索粥，尽五斤而利止，十数斤全安。

震按：此种病，今常有之，医所用参不过一二钱，至一二两而止，亦并不知有灸法，无效则诿之天命，岂能于数日间用参膏至十余斤者乎？然参膏至十余斤，办之亦难矣，惟能办者不可不知有此法。

田杏村按：因餍高粱而成滞下，因久患滞下遂致剥伤阴分。经言：阴在内，阳之守也。故一犯房劳，阳即欲脱。案中“阴虚阳暴绝”五字，的中病根，故急以灸法回阳，但阳回之后，不有以弥补其阴，终在险途。《神农本草经》：人参味甘微寒，补五脏。经言：脏为阴，腑为阳。气味甘寒而补脏，其为补阴之品无疑。因久患滞下而剥伤阴分，故非十余斤之参，不能复其阴。

俞按：尚是囫囵吞枣。

赵以德云：余尝治陈学士敬初，因醮事跪拜间，就倒仆，汗如雨，诊之脉大而空虚。年当五十，新娶少妇，今又从跪拜之劳役，故阳气暴散，正若丹溪治郑义士之病同。急煎独参浓汤，连饮半日，汗止，神气稍定，手足俱纵，喑而无声。遂于独参汤中加竹沥，开上涌之痰。次早悲哭，一日不已，以言慰之，遂笑，复笑五七日，无已时。此哭笑者，为阴虚而劳火动其精神魂魄之藏，气相并故耳。正《内经》所谓五精相并者，心火并于肺则喜，肺火并于肝则悲是也。加连柏之属泻其火，更增荆沥开其闭，八日笑止手动，一月能步矣。

震按：此条与前条大同小异，而所以治其小异处，立言用药，绰有精义。可见古人善能模仿成法又不蹈袭成法也。以上所选实症虚症，分途异治，误用则死，李士材所谓治中风者，必须分别闭与脱，二症明白，此下手第一要着。

杨曰：前证遗溺上视，已现绝象，脉又几几欲脱，较此条证为重，非灸法则不及救。此条证稍轻，故不必灸。

雄按：脉既空大而虚，证复汗出如雨，虽无新娶少妇之事，亦当急固阳气，是中风门脱证治法。设遇闭证，虽有新娶少妇之事，不可捕风捉影，辄投补剂。（杨曰：至言，须切记。）徐悔堂《听雨轩杂纪》云：蔡辅宜中暑，一名医见其室有少妾，遂以为脱证，云：非独参汤不能救。家人不敢服，复邀邻医诊之。曰：暑闭耳。进益元散而愈。故医者须有定见，而察脉证以施治疗，不可胸怀成见而妄为揣度也。然病家畏虚喜补，不识病情，医者避湿推干，但迎人意，不分闭脱，温补妄施，重者辄亡，轻者成锢，是乃仁术，可如是夫？触目伤怀，言之可慨。
[独参汤]

丹溪治一妇人，年六十余，手足左瘫，不言而健，有痰。以麻黄，羌活、荆、防、南星、全蝎、乳香、没药、木通、茯苓、桔、朴、甘草、红花为末，酒下，未效。时春，脉伏而微，又以淡盐汤入韭汁，每早一碗吐之。至五日，仍以茯苓、白术、陈皮、甘草、厚朴、菖蒲，日进二服。又以川芎、豆豉、山栀、瓜蒂、韭汁、盐汤，吐甚快。后以四君子汤服之。另以川归、酒芩、红花、木通、厚朴、粘子、苍术、南星、牛膝、茯苓为末，酒糊丸服。十日后，微汗，手足微动而言。
[四君子汤]

震按：前条脱症，脉大无伦，此条闭症，脉伏而微，非有确见，敢用此两路重药乎？须知症与脉宜合参，（杨曰：要诀。）如此条左瘫不言矣，而健又有痰，其得间在此。与浦江洪宅妇病疟无脉条相似。

又按：丹溪治肥人中风，口喎，手足麻废，左右俱作痰治，以蒌、贝、南星、橘、夏、二术、芩、连、柏、荆、防、羌活、桂枝、威灵仙、甘草、花粉等。好吃面，加附子煎，入竹沥、姜汁，更加少酒行经，此大法也。故治中风二十六案，用此加减者甚多。其余以四君、六君，或合四物，或再加连、柏、芪、防、天麻、僵蚕、竹沥等；或合风药，更有加全蝎、地龙者；又有用小续命汤、搜风汤、羌活愈风汤、乌药顺气散、苏合香丸者。皆不载脉象若何，何以效法，故不并录。

虞恒德治一妇年五十七，身肥白，春初得中风，暴仆不知人事，身僵直，口噤不语，喉如拽锯，水饮不能入，六脉浮大弦滑，右甚于左。以藜芦末一钱，加麝香少许，灌入鼻窍，吐痰升许，始知人事，身体略能举动。急煎小续命汤倍麻黄，连进二服，覆以衣被，得汗渐苏醒，能转侧，但右手足不遂，语言謇涩。复以二陈汤加芎、归、芍药、羌、防等，合竹沥姜汁，日进二三服。若三四日大便不利，则不能言语，即以东垣导滞丸，或润肠丸微利之，则言语复正。如此调理，至六十余，得他病而卒。
[小续命汤]
[二陈汤]
[东垣导滞丸]
[润肠丸]

震按：此条与上丹溪案，俱以实邪治而效，可见辨证宜真，不得专守景岳非风之论，先有成见在胸也。如薛立斋善于用补，而治艾郭武牙关紧，不能言，左体瘫，口眼牵动，神昏欲绝，六脉沉细而涩，谓此中寒湿，非中风也。亦用吐痰药及至宝丹，继以五积散加木香、南星、附子而人苏，后大便洞利痰积而全愈。临斯证者，治虚寒，治风痰，固宜对勘。
[五积散]

雄按：粗工每执肥白之人阳气必虚之说，不辨脉证，温补乱投，真杀人不以刃也。

薛立斋治一人，年六十余，素善饮酒，两臂作痛，服祛风治痿之药，更加麻木发热，体软痰涌，腿膝拘痛，口噤语涩，头目晕重，口角流涎，身如虫行，痒起白屑。立斋曰：臂麻体软，脾无用也；痰涎自出，脾不能摄也；口斜语涩，脾气伤也；头目晕重，脾气不能升也；痒起白屑，脾气不能荣也。遂用补中益气汤加神曲、半夏、茯苓，三十余剂，诸症悉退，又用参术膏而愈。
[补中益气汤]
[参术膏]

一妇人怀抱郁结，筋挛骨痛，喉间似有一核。服乌药顺气散等药，口眼喎斜，臂难伸举，痰涎愈甚，内热晡热，食少体倦。立斋云：郁火伤脾，血燥生风所致。用加味归脾汤，二十余剂，形体渐健，饮食渐加；又服加味逍遥散十余剂，痰热少退，喉核少利；更用升阳益胃汤数剂，诸证渐愈。但臂不能伸，此肝经血少，用地黄丸而愈。
[乌药顺气散]
[加味归脾汤]
[加味逍遥散]
[升阳益胃汤]
[地黄丸]

秀才刘允功，形体魁伟，不慎酒色，因劳怒头晕仆地，痰涎上涌，手足麻痹，口干引饮，六脉洪数而虚。薛以为肾经亏损，不能纳气归源而头晕，不能摄水归源而为痰，阳气虚热而麻痹，虚火上炎而作渴，用补中益气合六味丸，治之而愈。其后或劳役，或入房，其病即作，用前药随愈。
[补中益气]
[六味丸]

宪幕顾斐斋左半身并手不遂，汗出神昏，痰涎上涌。王竹西用参芪大补之剂，汗止而神思渐清，颇能步履。后不守禁，左腿自膝至足肿胀甚大，重坠如石，痛不能忍，其痰甚多，肝脾肾脉洪大而数，重按则软涩。立斋朝用补中益气汤加黄柏、知母、麦冬、五味，煎送地黄丸，晚用地黄丸料加知、柏，数剂诸证悉退，但自弛禁，不能全愈耳。
[补中益气汤]

震按：此四案，理精法密，学者所当熟玩。

车驾王用之，卒中昏愦，口眼喎斜，痰气上涌，咽喉有声，六脉沉伏，此真气虚而风邪所乘。以三生饮一两，加人参一两，煎服即苏。立斋曰：若遗尿撒手，口开鼾睡为不治，用前药亦有得生者。夫前饮乃行经络治寒痰之药，有斩关夺旗之功，每服必用人参两许，驾驭其邪而补助真气，否则不惟无益，适足以取败矣。
[三生饮]

震按：此治中寒寒痰壅塞气道之药，肥人脉沉伏，无火象者，可用之，若脉微细者，必加人参，实非中风药也。《折肱漫录》云：三生饮施于中风之寒症，妙矣，或有虚火冲逆，热痰壅塞，以致昏愦颠仆者，状类中风，恐乌附非所宜服。

立斋治王进士失于调养，忽然昏愦，谓是元气虚，火妄发，挟痰而作。急灌童便，神思渐爽。更用参、芪各五钱，芎、归各三钱，元参、柴胡、山栀、炙草各一钱，服之少定。察其形倦甚，又以十全大补汤加麦冬、五味治之而安。予从弟履中，年方强壮，以劳心忧郁而得斯证，痰升遗溺，眼斜视，逾时不醒，竟类中风，亦灌以童便而苏。此等证候，皆火挟痰而作，断非三生饮所可治者，并姜汤亦不相宜也。
[十全大补汤]
[三生饮]

雄按：不但三生饮不可服，虽当归、枸杞之类，亦不宜用。余治顾听泉一案可参。

桐按：王孟英治顾听泉案，见《王氏医案续编卷八》：“古云：肥白之人多气虚。又云：痰饮须以温药和之。儒医顾听泉，体丰色白，平昔多痰，晨起必喘逆，饱食稍安，颇有气虚之象。季冬感冒，自服疏解未效，迓孟英诊焉。左关弦，寸滑如珠，尺细而干，舌尖甚绛。乃真阴素亏，水不涵木，风阳内炽，搏液成痰，谋虑操持，心阳太扰，肺金受烁，治节不伸。苔虽白而已干，热虽微而睛赤，忌投温燥，宜予轻清。用元参、石斛、栀子、竹茹、旋覆、蛤壳、贝母、枇杷叶、竹叶、兰叶、莲心为剂，三啜而安。自谓气虚，遽服党参、枸杞、当归等药，下咽之后，即觉火升气逆，渐至言语支离，溲频自汗，夤夜复迎孟英拯治，脉已虚促不调，即投牡蛎、龟板、鳖甲、女贞、旱莲、元参、甘草、小麦、竹叶、莲心，以和心肝之阳，而镇龙雷之奋，一剂而平。继又作劳复感，仍授轻清之法。两剂后又因怫怒萦思，肝阳复僭，颧红目赤，左耳时聋，夜不成眠，神情烦躁，越日陡然大汗湿透衣衾，再速孟英图之。脉极弦数而细，仍为阴虚阳越，不可误认阳虚，而妄施附、桂者。先令熏以炭醋，扑以蛎粉，随灌以大剂二至、二冬、三甲、元参、丹参、人参、黄连、童溲而瘳。继予多剂育阴清肝，始得全愈。” 同一卒然昏愦，而所因不同，须细审之。

《太平广记》载唐梁新，见一朝士，诊之曰：风疾已深，请速归去。其朝士复见鄜州高医赵鄂，诊之，言疾危，与梁说同，惟云只有一法，请吃消梨，不限多少，咀啮不及，绞汁而饮。（杨曰：甘寒息风法。）到家旬日，依法治之而愈。此亦降火消痰之验也。（雄按：《资生经》亦云：凡中风，由心腹中多大热而作也。）

孙东宿治程晓山，年四十，诞辰庆贺，宴乐月余。忽谓孙曰：近觉两手小指及无名指掉硬不舒，亦不为用，口角一边常牵扯引动，幸为诊之。六脉皆滑大而数，浮而不敛，其体肥，其面色苍紫，乃曰：据脉滑大为痰，数为热，浮为风，盖湿生痰，痰生热，热生风也。君善饮，故多湿；近又荒于色，故真阴竭而脉浮。此手指不舒，口角牵扯，中风之兆也。所喜面色苍紫，其神藏，虽病犹可治。切宜戒酒色以自保爱。立方用二陈汤加滑石为君，芩、连为臣，健脾消痰，撤湿使从小便出，加胆星、天麻以定其风，将竹沥、姜汁三拌三晒，仍以竹沥糊丸，取竹沥引诸药入经络化痰，外又以天麻丸滋补其筋骨，标本两治。服二料，几半年，不惟病痊，且至十年无恙。迨五十岁，贺寿如旧，召妓宴乐亦如旧，甘酒嗜饮，荒淫而忘其旧之致疾也。手指掉硬，口角牵引尤甚，月余中风，右体瘫痪矣。再邀孙诊之，脉皆洪大不敛，汗多不收，呼吸迫促。孙曰：此下虚上竭之候，盖肾虚不能纳气归元，故汗出如油，喘而不休，虽和缓无能为矣。阅二十日而卒。
[二陈汤]
[天麻丸]

震按：医书谓凡人大指次指麻木不仁者，三年内须防中风，当远房帏，绝嗜欲，戒酒戒厚味，以杜其患。观此案可为养生者之金鉴矣。

东宿曰：潘见所年四十七，微觉阳痿，其脉上盛下虚，上盛为痰与火，下虚为精元弱，宜戒色慎怒，恐痰生热而热生风，将有中风之患。次年中秋，连宵酒色，渠于色后，惯用鹿角胶三钱，人参一钱，酒送下，至是加倍服之。十七日，左手陡然颤动，重不能举。十八日左边半体手足皆不用矣。予始观面色赤，口微喎向右，唇麻，左瘫。诊之左弦大，右滑大。先用乌药顺气散一帖。服后昏睡半日，醒觉面更加赤，喎亦稍加。知痰盛使然，即以二陈汤加全蝎、僵蚕，天麻，黄芩、石菖蒲、红花、秦艽，煎冲竹沥、姜汁，一日两进，晚更与活络丹。服至第六日，手指稍能运动，足可依棹而立。予喜曰：机动矣。改用归芍六君子汤加红花、钩藤、天麻、竹沥、姜汁。服二十帖，行可二十步矣。手指先麻木不知痛痒，至是能执物。继用天麻丸、五子全鹿丸调理，幸其断酒绝欲，百日全愈。此证予历治历效者，良由先为疏通经络，活血调气，然后以补剂收功。惟经络疏通，宿痰磨去，补之必效，此治类中风之法也。
[乌药顺气散]
[二陈汤]
[归芍六君子汤]
[天麻丸]
[五子全鹿丸]

震按：此条先散后补，亦缘病初无卒仆昏愦之症，且脉滑大，故可从容施治耳。若云必先疏通经络，磨去宿痰，然后补之得效，又属呆板方法矣。

杨季衡禀丰躯伟，年近七旬，得半身不遂证二年矣。病发左半，口往右，昏厥遗溺。云间施笠泽以参附疗之，稍安。喻嘉言曰：其脉软滑中时带劲疾，是痰与风杂合之症，又内热与外寒杂合之症。房帏不节，精气内虚，膏粱蕴热，久蒸脾湿为痰；痰阻窍隧，而卫气不周，外风易入，是以杂合而成是症。及今大理右半脾胃之气，以运出左半之热痰虚风，此其间有微细曲折，非只温补一端所能尽也。或曰：痰热先宜中右，何以反中左？既已中左，何以反治右耶？喻曰：此正病机之最要者。向为丹溪等说病在左血多，病在右气多，教人如此认症。不知《内经》但言左右者，阴阳之道路，夫左右既为阴阳往还之道路，何尝可偏执哉？左半虽血为主，非气以统之则不流；右半虽气为主，非血以丽之则易散。故病在一偏者，治宜从阴引阳，从阳引阴，从左引右，从右引左。譬之树木有偏枯者，将溉其枯者乎？抑溉其未枯者，使荣茂而因以条畅其枯者乎？此证之脉，软为虚，滑为痰，劲疾为风，病因杂合，必须用杂合之药，而随时令以尽无穷之变。参、术是主药，冬月佐干姜、附子，以暂撤外寒而内热反得宣泄，春夏秋则佐以羚羊角、柴胡、知母、石膏，使内蕴之热不与时令之热相蒸灼，再刺手足四末以泄荣血而通气，恐热痰虚风，久而成疠也。

震按：偏枯昔人多谓左属血虚，右属气虚，自得嘉言之论，其理始明，而随时换药，及刺四末，尤见巧妙。因思幼读《内经》，至《九宫八风篇》曰：风从太乙所居之乡来，为实风，主生长万物。从其冲后来，为虚风，伤人者也。圣人避虚风如避矢石，岂非确指外风乎？又云：其有三虚而偏中于邪风，则为击仆偏枯。击仆者，如人被击而仆，即今之卒倒者是。击仆以偏枯连举，则猝倒而不偏枯者非中风矣。但所谓三虚者，乘年之衰，逢月之空，失时之和，是运气时令之虚，而非人身之虚也，何以中风皆作人虚治乎？及读《生气通天论》曰：风者百病之始也，清静则肉腠闭拒，虽有大风苛毒，弗之能害。又云：风雨寒热，不得虚，邪不能独伤人。又曰：虚邪之风，与其身形，两虚相得，乃客其形。是确指虚人而后中于虚风也。然犹因虚受风，故《灵枢》又有真气去，邪气独留，发为偏枯之说。偏枯难疗，二语尽之。再读《通评虚实论》曰：凡治消瘅仆击，偏枯痿厥，气满发逆，肥贵人则膏粱之疾也。此条暗包痰饮湿热阴虚阳虚诸候，并未尝偏中于邪风矣。盖肥贵人自然慎避邪风，而膏粱之变，风从内生，刘李朱三家从此悟入。大凡治病必求于本，击仆偏枯，以虚为本也。

刘宗厚《玉机微义》曰：予尝居凉州，即汉之武威郡也。其地高阜，四时多风少雨，土艺黍粟，引泉灌溉，天气常寒，人之气实腠密，每见中风暴死者有之，盖折风燥烈之甚也。时洪武乙亥秋八月，大风起自西北甘州城外，路死者甚众，予始悟《经》谓西北之折风伤人，至病暴死之旨不诬。人未经其所，虽读经文，莫不有疑者也，医可易言哉。又王肯堂《灵兰要览》曰：里中一老医，右手足废而不起床者二年矣，人皆传其必不起。过数月，遇诸途，讯之，曰：吾之病几危矣。始服顺气行痰之药，了无应验，薄暮神志辄昏。度不可服，命家人煎进十全大补汤，即觉清明，遂服之，浃数日，能扶策而起，无何，则又能舍策而步矣。《经》云：邪之所凑，其气必虚。吾治其虚，不理其邪，而邪自去，吾所以获全也。余曰：有是哉。使服顺气疏风之散不辍者，墓木拱矣。然此犹拘于成法，不能因病而变通，随时而消息，故奏功稍迟，使吾早为之，当不至是也。姑书之以俟明者采焉。读此二则，益信塞外多真中，江南多类中，刘李朱三家之说，张景岳非风之论，洵为轩岐功臣。至明季缪仲淳立论，谓真阴亏而内热甚者，煎熬津液，凝结为痰，壅塞气道，不得通利，热极生风，亦致猝然僵仆，类中风症。此即内虚暗风，初用清热顺气开痰，次用治本，或益阴，或补阳，其药以二冬、二地、菊花、枸杞、胡麻、桑叶、首乌、柏仁、蒺藜、花粉、参、芪、归、芍、鹿茸、虎骨胶、霞天膏、梨膏、竹沥、桑沥、人乳、童便等，出入互换，另制机杼。今《临症指南》中风一门，大半宗此，又可补刘李朱张所未备矣。至喻西昌论侯氏黑散，谓用矾石以填空窍，堵截风路，此好奇之谈，最足误人。夫药之入胃，不过气味传布脏腑经络耳，岂能以矾嵌刷之耶？冷食四十日，药积腹中不下，肠胃诚填塞矣，谷不纳而粪不出，将如之何？学医者慎勿妄试。
[十全大补汤]
