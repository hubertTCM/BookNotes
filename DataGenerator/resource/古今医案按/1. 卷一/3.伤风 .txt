江少微治黄三辅，年逾四旬，醉饮青楼，夜卧当风，患头痛发热，自汗盗汗，饮食不进，医治十余日罔效。诊得六脉浮洪，重按豁然。此饮酒当风，名曰漏风。投以白术、泽泻，酒煎服而热退，汗仍不止，心口如水。此思虑所致，与归脾汤加麻黄根、桂枝，十服而愈。头痛不已，用白萝卜汁吹入鼻中，立止。
[归脾汤]

张路玉治沈懋甫仲子，年十七，每伤风，即吐血梦泄。此肝脏有伏火，火动则招风也。盖肝为藏血藏魂之地，肝不藏则血随火炎，魂不宁则精随梦泄。遂与桂枝汤加龙骨、牡蛎，四剂而表解血止。桂枝汤主和营散邪，加龙、牡以镇肝安魂，封藏固则风不易入，魂梦安则精不妄动矣。若以其火盛而用知、柏之属，鲜有不成虚损者。
[桂枝汤]

震按：伤风是轻病，然有伤风不醒即成痨之说。今人犯此者甚多，大约喜于色欲及常多梦泄之辈。《内经》谓劳风法在肺下，太阳引精者三日，中年者五日，不精者七日，咳出青黄涕如脓，不出则伤肺死。盖引精者肾脏充固，太阳引少阴以内守而自为外拒，邪从痰出，不致内留伤肺也。不精即冬不藏精之义。肾脏亏乏，太阳馁而无援，邪留难去，伤风所由不醒也。昧者峻用发散，不知人愈虚，邪更易入也，或竟用滋补，不知邪未清，补之适以助长也。此中之权衡，在于医者，此际之调理，在于本人耳。

石开晓病伤风咳嗽，未尝发热，自觉急迫欲死，呼吸不能相续。西昌诊之，见其头面赤红，躁扰不歇，脉亦豁大而空。谓曰：此证颇奇，全似伤寒戴阳症，何以伤风小恙亦有之？急宜用人参附子等药，温补下元，收回阳气，不然，子丑时一身大汗，脱阳而死矣。渠不信。及日落，阳不用事，愈慌乱不能少支。忙服前药。服后，稍宁片刻，又为床侧添同寝一人，逼出其汗如雨。再用一剂，汗止身安，咳嗽俱不作。询其所由，云连服麻黄药四剂，遂尔躁急欲死。然后知伤风亦有戴阳证，与伤寒无别，总因其人平素下虚，是以真阳易于上越耳。
