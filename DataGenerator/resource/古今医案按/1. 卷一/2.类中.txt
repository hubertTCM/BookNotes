王节斋治一壮年，忽得暴病如中风，口不能言，目不识人，四肢不举。急投苏合香丸，不效。王偶遇闻之，询其由，曰：适方陪客，饮食后忽得此证。遂教以煎生姜淡盐汤，多饮探吐之，吐出饮食数碗而愈。

郑显夫年六十余，因大怒，遂昏仆，四肢不用。丹溪曰：怒则火起于肝，手足厥阴二经之气闭而不行，故神无知。怒甚则伤于筋，纵其若不容故手足不用。乃以连柏泻其上逆之火，香附降其肝气。一二日，神智渐回，再调其气血，全愈。

有一妇人，先胸胁胀痛，后四肢不收，自汗如雨，小便自遗，大便不实，口紧目瞤。或以为中脏，甚忧。请薛立斋视之，曰：非也。若风既中脏，真气既脱，恶证既见，祸在反掌，安能延至十日？乃候其色，面目俱赤而或青。诊其脉，左三部洪数，惟关尤甚。乃知胸乳胀痛，肝经血虚，肝气痞塞也；四肢不收，肝经血虚，不能养筋也；自汗不止，肝经血热，津液妄泄也；小便自遗，肝经热甚，阴挺失职也；大便不实，肝木炽盛，克脾土也。遂用犀角散四剂，诸证顿减，又用加味逍遥散调理而安。
[犀角散]
[加味逍遥散]

太史杨方壶夫人，忽然晕倒，医以中风之药治之，不效，迎李士材诊之。左关弦急，右关滑大而耎。本因元气不足，又因怒后食停，乃进理气消食药，得解黑屎数枚。急改用六君子加姜汁，服四剂而后晕止。更以人参五钱，芪、术、半夏各三钱，茯苓、归身各二钱，加减调理，两月即愈。此名虚中，亦兼食中。
[六君子]

给谏晏怀泉夫人，先患胸腹痛，次日卒然晕倒，手足厥逆。时有医者，以牛黄丸磨就将服矣。士材诊之，六脉皆伏，惟气口稍动。此食满胸中，阴阳痞隔，升降不通，故脉伏而气口独见也。取陈皮、砂仁各一两，姜八钱，盐三钱，煎汤灌之，以指探吐，得宿食五六碗，六脉尽见矣。左关弦大，胸腹痛甚，知为大怒所伤也。以木香、青皮、橘红、香附、白术煎服，两剂痛止。更以四君子加木香、乌药，调理十余日方瘥。此是食中兼气中。
[牛黄丸]
[四君子]

震按：此二条，与节斋、丹溪所治同中有异，是善学古人者，故并录之。

章仲舆令爱在阁时，昏晕不知人，苏合香丸灌醒后，狂言妄语，喃喃不休。士材诊之，左脉七至，大而无伦，右脉三至，微而难见，正所谓两手脉如出两人，此祟凭之脉也。线带系定二大拇指，以艾炷灸两介甲，至七壮，鬼即哀词求去。服调气平胃散加桃奴，数日而祟绝。此即恶中也。
[苏合香丸]

易思兰治瑞昌王孙毅斋，年五十二，素乐酒色。九月初，夜起小解，忽倒地，昏不知人，目闭气粗，手足厥冷，身体强硬，牙关紧闭。诸医有以为中风者，有以为中气中痰者，用乌药顺气散等药，俱不效。又有用附子理中汤者，愈加痰响。五日后，易诊之，六脉沉细紧滑，愈按愈有力。乃曰：此寒湿相搏症也，属膀胱，当用羌活胜湿汤。其兄宏道问曰：病无掉眩，知非中风，然与中气中痰夹阴三者相似，先生独云痓病，但吾宗室之家过于厚暧者有之，何由得寒湿而成病耶？易曰：运气所为，体虚者得之。本年癸酉，岁火不及，寒水侮之。季夏土旺，土为火子，即能制水。七月八月，主气是湿，客气是水，寒水得令，不伏土制，是以寒湿相搏，太阳气郁而不行。其证主项背强直，卒难回顾，腰似折，项似拔，乃膀胱经病也。其脉沉细紧滑，沉为病在里，细为湿，紧为寒，中又有力而滑，此寒湿有余而相搏也。若虚证之脉，但紧细而不滑，若风脉当浮，今脉不浮而沉，且无掉眩等证，何为中风？若痰气之脉不紧，今脉紧而体强直，何言中气中痰？病诗云：强直反如弓，神昏似中风，痰流唇口动，瘛瘲与痫同。乃先以稀涎散吐痰一二碗，昏愦即醒。随进胜湿汤，六剂全愈。以八味丸调理一月，精气复常。
[乌药顺气散]
[附子理中汤]
[羌活胜湿汤]

震按：类中有十种，曰中气，中食，中寒，中暑，中湿，中恶，中痧，中瘴，痰中，虚中散见诸书，当荟萃而详辨之。其异于中风者，虽卒倒昏愦，而无偏枯喎斜也。其治之异于中风者，惟虚中宜补，而余皆不宜补也。（雄按：此是名言。）只在临证时，审其轻重浅深耳。至如《名医类案》有虚风一门，《临证指南》有肝风一门，总不出缪氏内虚暗风四字。《类案》谓阴虚者凉肝补肾，阳虚者温肺健脾，诚为要言，然其法已备于中风门中，似不必另立名色。至《指南》所载泄木安胃，镇阳熄风，浊药轻投，辛甘化风，种种妙义，直驾古人而上之，又洗缪氏之髓者矣。特是议论虽精，仍属景岳所谓非风之治法耳。集书者以一类而分二门，未免头上安头之病。

雄按：王清任云：人之行坐动静，全仗元气，元气藏于气管之内，分布周身，左右各得其半。若元气足则有力，元气衰则无力，元气绝则死矣。若十分元气亏二分，剩八分，每半身仍有四分，则无病；若亏五分，剩五分，每半身只有二分半，此时虽未病半身不遂，已有气亏之证，因不疼不痒，人自不觉。而元气既亏，经络自然空虚，有空虚之隙，难免其气向一边归并。如右半身之二分半归并于左，则右半无气；左半身之二分半归并于右，则左半无气。无气则不能动，不能动名曰半身不遂。不遂者，不遂人用也。此说甚创。然类中风内未尝无此证，即景岳所谓非风是也。而类中风内，亦未尝无实证。（杨曰：此条未经人道，足补昔贤之缺。）所谓实者，其人素禀阳盛，过啖肥甘，积热酿痰，壅塞隧络。治宜化痰清热，流利机关，自始至终，忌投补滞。三十年来，如此治愈者，指不胜屈。故医者不必拘于西北多真中，东南多类中，及真中属实，类中属虚等说，以横于胸中，总须随证辨其虚实，而施治法也。（杨曰：凡病皆宜如此体认，不独中风为然。）
