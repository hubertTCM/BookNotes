中山王知府次子薛里，年十三岁，六月暴雨，池水泛溢，因而戏水，衣服尽湿，其母责之。至晚觉精神昏愦，怠惰嗜卧。次日病头痛身热，腿脚沉重。一医用发散药，闭户覆衾，以致苦热不禁，遂发狂言，欲去其衾而不得去，是夜汗至四更，湿透其衾。明日寻衣撮空，又以承气汤下之，后语言渐不出，四肢不能收持，有时项强，手足瘛瘲搐急而挛，目左视而白睛多，口唇肌肉蠕动，饮食减少，形体顿瘦。延罗谦甫视之。具说前由，盖伤湿而失于过汗也。夫人之元气，起于脐下肾间动气，周流一身，通行百脉。今盛暑之时，大发其汗，汗多则亡阳，百脉行涩，故三焦之气不能上荣心肺，心火旺而肺气焦；况因惊恐内蓄，《内经》曰：恐则气下。阳主声，阳既亡而声不出也；阳气者，精则养神，柔则养筋，今发汗过多，气血俱衰，筋无所养，其病为痓，则项强手足瘛瘲搐急而挛；目通于肝，肝者筋之合也，筋既燥而无润，故目左视而白睛多；肌肉者脾也，脾热则肌肉蠕动，故唇蠕动有时而作；《经》云：肉痿者，得之湿地也，脾热者，肌肉不仁，发为肉痿。痿者，痿弱无力，今气欲竭，热留于脾，故四肢不用。此伤湿过汗而成坏证明矣。当治时之热，益水之源，救其逆，补其上升生发之气。《内经》曰：热淫所胜，治以甘寒，以酸收之。人参、黄芪之甘温，补其不足之气而缓其急搐，故以为君；肾恶燥，急食辛以润之，生甘草甘微寒，黄柏苦辛寒，以救肾水而生津液，故以为臣；当归辛温和血脉，橘皮苦辛，白术苦甘，炙甘草甘温，以益脾胃，进饮食，肺欲收，急食酸以收之，白芍药之酸微寒，以收耗散之气而补肺金，故以为佐；升麻、柴胡苦平，上升生发不足之气，故以为使。乃从阴引阳之谓也。早晚各投一服。三日后，语声渐出，少能行步，四肢柔和，食饮渐进。因志其方曰人参益气汤。
[人参益气汤]

　　震按：古人治湿病案，殊无高论奇方，故仅选此条以为辨证处方之模范。今《临证指南》佳案甚多，良足私淑。其除气分之湿，用滑石、白蔻、杏仁、半夏、厚朴、栝蒌皮为主，有热则加竹叶、连翘、芦根等，全取轻清之品，走气道以除湿；若湿热甚而舌白目黄，口渴溺赤，用桂枝木、猪苓、泽泻、滑石、茯苓皮、寒水石、生白术、茵陈，此从桂苓甘露饮加减；湿热作痞，神识如蒙，用人参、芩、连、枳实、生干姜、生白芍，此从泻心汤加减；若脘中阻痛，大便不爽，用豆豉、枳实、川连、姜汁、苓、半，热轻则去川连，加郁金、橘红、苡仁、杏仁，此湿伤气痹治法；热甚则用川连、生术、厚朴、橘白、淡生姜渣、酒煨大黄，水法丸服，此治气阻不爽治腑宜通法；湿伤脾阳腹膨，用五苓散、二术膏；湿热横渍，脉腠腹满，用小温中丸；以及脘痞便溏之用苓桂术甘汤；吞酸形寒之用苓姜术桂汤。虽皆古人成法，而信手拈来，无不吻合。湿温身热神昏，用犀角、元参、连翘心、石菖蒲、银花、野赤豆皮，煎送至宝丹，乃清热通窍芳香逐秽法。更奇者湿温之头胀耳聋，呃忒鼻衄，舌色带白，咽喉欲闭，谓邪阻上窍空虚之所，非苦寒直入胃中可治，而用连翘、牛蒡、银花、马勃、射干、金汁，此俗人梦想不到者也。不食不寐，腹痛便窒，脉迟小涩，谓由平素嗜酒少谷，湿结伤阳，寒湿浊阴，鸠聚为痛，而用炒黑生附子、炒黑川椒、生淡干姜、葱白，调入猪胆汁，此加味白通汤，亦神奇不可思议者也。更有嗜酒人，胸满不饥，三焦皆闭，二便不通，用半硫丸。又有病中啖厚味者，肠胃滞，虽下，而留湿未解，肛门坠痛，胃不喜食，舌上白腐，用平胃散去甘草加人参、炮姜、炒黑生附。此二条不因酒肉认作湿热，竟以苦辛温药通阳劫湿，尤觉高超。至如阳伤痿弱，有湿麻痹，虽痔血而用姜、附、茯苓、生术；舌白身痛，足跗浮肿，太溪穴水流如注，谓湿邪伏于足少阴，而用鹿茸、淡附子、草果、茯苓、菟丝，以温蒸阳气。均非浅识所能步武。湿久脾阳消乏，肾真亦惫，中年未育子，用茯、菟、苍术、韭子、大茴、鹿茸、附子、胡卢、补骨、赤石脂，仿安肾丸法，治病调元化为合璧，益有观止之叹。湿门附此诸案，方法斯为全备。