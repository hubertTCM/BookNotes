丹溪治一室女因事忤意，郁结在脾，半年不食，但日食熟菱大枣数枚。遇喜，食馒头弹子大，深恶粥饭。朱意脾气实，非枳实不能散。以温胆汤去竹茹，数十帖而安。

　　又治一少妇，年十九，因不如意，遂膈满不食累月，惫甚不能起坐。巳午间发热面赤，酉戌方退，夜间小便数而点滴，月经极少，脉沉涩短小，重取皆有。此气不遂而郁于胃口，内有瘀血，却因病久，元气已虚，中宫又以勉强进食，郁而生痰，法宜补泻兼施。以参、术各二钱，茯苓、橘皮各一钱，红花六分，食前煎服。少顷，与神佑丸减轻粉、牵牛为细丸，如芝麻大，唾津咽十五丸，日夜二药各四服。次日食进，三日热退而愈。

　　〔附〕  四明僧奉真治天章阁待制许元之子，瞑目不食，已逾宿矣。奉真曰：脾已绝，不可治，死在明日。元曰：予方陛对，能延数日之期否？奉真曰：如此自可。诸脏皆衰，惟肝独盛，脾为肝所胜，其气先绝，一脏绝则死。若急泻肝气，令肝衰，则脾少缓，可延三日，过此无术也。乃投药，至晚稍清爽，能张目，渐进稀粥，明日更轻安能食。病家喜，奉真笑曰：此不足喜，肝气暂舒耳，无能为也。后三日，果卒。

　　震按：不食之因甚多，而因郁因怒，其大端也。所载三案，可以为式。至因他病而不食者不在此例。夫人身以胃气为本，经年累月，粥饭全废，似无不死者。然予曾见两家闺女，皆十余岁，皆无病，渐渐厌恶粥饭，每日略啖菱、栗、枣、橘、落花生、芝麻薄脆、豆腐干之类，或饮酒一二杯，或腐浆数口而止。其父母甚忧之。予视其形色不变，起居如常，六脉匀平，乃许以无事，亦不处方。后皆婚嫁生子。盖谷肉蔬果，均以养生，去谷而犹存三项，与绝食者原不同耳。但女与男又别有说，阳动阴静，阳开阴合，若童男不食粥饭，究非所宜。

　　雄按：《星甫野语》云：吾师陆寅斋先生之配张孺人，病后忽辟谷，师精和扁术起家，而孺人之病不之识，阅十数年，孺人年六十余，以寿终，此尤奇也。