罗谦甫治博儿赤马刺，因猎得兔以火炙食过多，抵暮困倦，渴饮潼乳斗余，是夜腹胀如鼓，疼痛闷乱，吐泻不得，躁扰欲死。其脉气口大二倍于人迎，右关尤有力。盖炙肉干燥，多食以致发渴，畅饮潼乳，肉得湿而胀滂，肠胃俱填塞，无更虚更实传化之理。《内经》云：阴气者，静则神藏，躁则消亡。饮食自倍，肠胃乃伤。今因饮食太过，使阴气躁乱，神不能藏，死在旦夕矣。若非峻急之剂，岂能斩关夺门。遂以备急丸十粒，分二次服。又与无忧散五钱。须臾大吐大下，约去二斗余，腹中渐空快，次日以粥饮调理而愈。
[备急丸]
[无忧散]

　　茶商李，富人也，啖马肉过伤，腹胀，医以大黄巴豆治之，转剧。抱一翁项彦章后至诊之，寸口脉促，而两尺将绝。彦章曰：胸有新邪，故脉促，宜引之上达，今反夺之，误矣。饮以涌剂，且置李中座，使人环旋。顿吐宿肉。仍进神芎丸大下之。病去，众咸服。
[神芎丸]

　　孙东宿治大宗伯董浔老，年六十七，向有脾胃疾。暑月以过啖瓜果而胸膈胀痛。诊其脉寸关弦紧，观其色，神藏气固，考其所服药，不过二陈平胃加查、芽等。不知此伤于瓜果寒湿淫胜也。《经》云：寒淫所胜，治以辛温。而瓜果非麝香肉桂不能消，前方所以无效耳。乃用高良姜、香附各一两，肉桂五钱，麝香一钱，为末，每服二钱，酒调下之。两三日，则胸膈宽而知饿矣。
[二陈汤]
[平胃散]

　　龚云林治一人，腊月赌食羊肉数斤，被羊肉冷油冻住，堵塞在胸膈不下，胀闷欲死，诸医掣肘。龚见其六脉俱有，用黄酒一大坛，温热，入大缸内，令患人坐于中，众手轻轻乱拍胸腹背心，令二人吹其耳，又将热烧酒灌之。次服万亿丸，得吐泻而愈。
[万亿丸]

　　震按：缪仲淳治老人伤冷食及难化之物，用老姜紫苏煎汤，置浴锅内，令病人浸其中，以热汤揉心胃肚腹，气通而食化，与此法同。

　　石顽治幼科汪五符，夏月伤食，呕吐，发热颅胀，自利黄水，遍体肌肉，扪之如刺，六脉模糊，指下寻之，似有如无，足胫不温。自认阴寒而服五积散一服，其热愈炽，昏卧不省。第三日，自利不止，时常谵语，至夜尤甚。乃舅叶阳生以为伤暑，而与香薷饮，遂头面汗出如蒸，喘促不宁，足冷下逆。歙医程郊倩以其证大热而脉息模糊，按之殊不可得，以为阳脱亡之候，欲猛进人参、附子。云间沈明生以为阴证断无汗出如蒸之理，脉虽虚而证大热，当用人参白虎。争持未决，取证于石顽。诊其六脉，虽皆涩弱模糊，而心下按之大痛，舌上灰刺如芒。乃食填中宫，不能鼓运其脉，往往多此。当与凉膈散下之。诸医正欲藉此脱手，听其用药。一下而神思大清，脉息顿起。当知伤食之脉，虽当气口滑盛，若屡伤不已，每致涩数模糊，乃脾不消运之兆也。此证设非下夺，而与参附助其壮热，顷刻立毙。可不详慎而妄为施治乎？
[五积散]
[香薷饮]
[白虎加人参汤]

　　叶新宇停食感冒，而两寸关皆涩数模糊，两尺皆沉弦，而按之益坚。虽其人尚能行走，而脉少冲和。此必向有陈气在少腹。询之，果患寒疝数年。因缓辞不便用药，是夜即腹暴满而逝。门人问曰：叶子偶抱小恙，何以知其必死而辞之？曰：凡人胃满则肠虚，肠满则胃虚，更实更虚，其气乃居。今胸有食而腹有积，上下俱困，能保其不交攻为患乎？当知厥疝入腹，脚气冲心等疾，皆是阴邪搏结。郁积既久，则挟阴火之势而上升。若胸中阳气有权，则阴邪仍归阴位而止。今胸中先为宿食填塞，腹中陈气，不逆则已，逆则上下俱满，正气无容身之地，往往有暴绝之虞。所以不便用药，实未知其即死也。故凡诊六部中，病脉有不相应处，即当审其有无宿病，不可轻忽以招诽谤也。

　　震按：伤食原非重病，故所选不多，然诸法咸备，靡巧不臻，毋庸买菜求益矣。