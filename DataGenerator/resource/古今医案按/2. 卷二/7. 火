
　　虞恒德治一妇，年四十余，夜间发热，早晨退，五心烦热，无休止时。半年后，虞诊六脉皆数，伏而且牢，浮取全不应。与东垣升阳散火汤四服，热减大半，胸中觉清快胜前。再与二帖，热悉退。后以四物加知母、黄柏，少佐炒干姜，服二十余帖愈。
[升阳散火汤(东垣升阳散火汤)]
[四物汤]
[二妙散]知母 黄柏

　　震按：夜热脉数，的系阴虚，因其脉伏且牢，浮取不应，故用升阳散火得效，仍以阴药收功，然阴药用六味地黄及二地二冬必不效，妙在芎、归合知、柏，及从治之炒干姜也。

　　雄按：此血分有热，故以血药收功，与阴虚生热，可用阴柔者治法有别，误用皆为戈戟。俞氏之论，尚欠明析也。

　　王仲阳治一妇，壮年，每患头痛腹痛，十指酸痛，心志纷纭，鼻息粗甚，其脉甚大，盖欲近男子不可得也，俗谓之花风。王以凉膈散、青木香丸，互换疏导三五次，更服三黄丸，泻三焦之火，数日而愈。曾有火旺遗精者，亦用前丸散而愈。
[凉膈散]
[青木香丸]

　　薛立斋治沈大尹不时发热，日饮冰水数碗，寒药二剂，热渴益甚，形体日瘦，尺脉洪而数，时或无力。王太仆曰：热之不热，责其无火；寒之不寒，责其无水。又云：倏热往来，是无火也；时作时止，是无水也。法当补肾。用加减八味丸，不月而愈。
[加减八味丸]

　　汪石山治一人，年逾三十，神色怯弱，七月患热淋，诸药不效，至十一月行房方愈。正月复作，亦行房而愈。三月伤寒，咳嗽有痰，兼事烦恼，延至十月少愈。后复作，服芦吸散而愈。但身热不解，因服小便，腹内膨胀，小腹作痛，后又因晚卧，左胁有气触上，痛不能睡，饮食减半，四肢无力，食则腹胀痛或泻，兼胸膈饱闷，口舌干燥，夜卧盗汗，从腰以下常冷，久坐腰痛脚软，手心常热。诊左手心脉浮数而滑，肾肝二脉沉弱颇缓，右手肺脉虚浮而快，脾脉偏弦而快，命门散弱而快。次日再诊，心肝二脉细软，稍不见快矣，肾脉过于弱，肺脉浮软，亦不见快，脾脉颇软，命门过浮，略坚。汪曰：膀胱者，津液之府，气化出焉。淋者由气馁不能运化，故津液郁结为热而然也；房后而愈者，郁结流利而热自解矣；三月天日和煦，何得伤寒？多由肺气不足，莫能护卫皮毛，故为风邪所袭，郁热而动其肺，以致痰嗽也；得芦吸散而愈者，以辛温豁散痰与热也；嗽止身热不退者，由嗽久肺虚，虚则脾弱，脾肺之气不能荣养皮毛，故热作也。经曰：形寒饮冷则伤肺。又曰：脾胃喜温而恶寒。今服小便之寒凉，宁不愈伤其脾肺耶？是以腹胀作痛，胁气触上，或泻或汗，种种诸病，皆由损其脾肺也。时或变易不常者，亦由气血两虚，虚而为盈，难乎有常矣。遂用参、芪各二钱，茯苓、白术一钱，归身、牛膝七分，厚朴、陈皮、木香、甘草各五分，薄桂三分，煎服二十余帖，诸证悉退。后因梳头劳倦，诸证复作，汪诊脉与前颇同，但不数不驶耳。仍用参、芪各三钱，麦冬、归身、厚朴、枳实、甘草等剂，愈。

　　震按：王用寒泻，薛用温纳，汪用平补，乃治火热法三大纲也。故火门旧案甚多，特选此以为式。

　　一人七月病上辰昏晕，下午不言，昏睡一日不醒，人叫不应，身凉不食，不寒不热。皆曰阴证，议用理中四逆。周慎斋诊其脉，沉小带伏，曰：内有火邪也。故小便一二日不解。延至夜不醒。周曰：此真火也。其妻曰：前日房事，如何是火？周曰：夜有房事，内虚又劳热甚，（杨曰：恐有脱遗。）夫干热从虚入，则阴气将绝，以水救之则可。取冷水一桶，饮至五碗，病者曰渴，饮至七碗，大汗如雨，病者曰饿，吃粥一碗，用补中益气汤加炮姜、泽泻，温中泻冷水而愈。
[补中益气汤]

　　慎斋又治一妇，五月间身凉，自言内热，水泻二月，一日数次，小水绝无，大便俱水。自言上热极，下冻死，腰腿足俱冷，腹痛如冰。或一时发热，不欲近衣，或一时怕冷，遍身尽热。夜至天明，面目红肿，药之不愈。六脉洪大，此伏火也。火性炎上，故上热下冷耳。用四物汤加柴胡、葛根、升麻、甘草、栀子、黄芩、黄柏。二帖，小水行，泻止。复发牙疼，三日不愈。用黄芪建中汤加附子，一服。
[四物汤]
[黄芪建中汤]

　　一妇六月卒死，遍体俱冷，无汗，六脉俱伏，三日不醒，但气未绝耳。众用四逆理中，亦不能纳。四日后，慎斋诊之，仍无脉。念人一二日无脉立死，今三日不死，此脉伏也，热极似寒耳。用水湿青布放身上，一时身热，遂饮冷水五六碗，反言渴。又一碗，大汗出。后用补中益气加黄柏，十帖愈。
[补中益气汤]

　　震按：慎斋之治上热下寒，腹痛如冰，粗工必引立斋治韩州同之例矣。乃与虞公升阳散火汤同轨合辙，此等案必须合看则有益。至如饮以冷水，覆以湿布，亦是试火之真假也。

　　雄按：此三条论证设治，洵属可传。惟首条既伏火如是之甚，则泻甫止而牙疼，显为余火上升，岂可用建中汤加附子哉？一服而愈，殊有可疑。次条饮冷水而大汗如雨，则水已外泄，何必以炮姜、泽泻泻其冷水耶？画蛇添足，此之谓矣。

　　杨曰：目光如炬，如此读书，方不被古人所瞒。

　　石顽治太史张宏蘧，精气下脱，虚火上逆，怔忡失血证。诊其右关独弦，左尺微数，余皆微细搏指，明系阴火内伏之象。诊后详述去冬劳心太过，精气滑脱，加以怵惕恐惧，怔忡惊悸不宁。都门之医，峻用人参、桂、附。至岁底稍可，交春复剧如前，遂乞假归吴。吴门诸医，亦用参、附导火归源，固敛精气之药，略无一验，转觉委顿。稍稍用心，则心系牵引掣痛，痛连脊骨对心处，或时痛引膺胁，或时巅顶如掀，或时臂股手足指甲皆隐隐作痛，怔忡状如碓杵，控引头中，如失脑髓之状。梦中尝自作文，觉时成篇可记，达旦倦怠睡去，便欲失精，精去则神魂如飞越之状。观其气色鲜泽，言谈亹亹，总属真元下脱，虚阳上扰之候。细推脉证，始先虽属阳气虚脱，过饵辛温峻补，致阳暴亢而反耗真阴，当此急宜转关，以救垂绝之阴。为疏二方，煎用保元合四君，丸用六味合生脉。服及两月后，诸证稍平，但倦怠力微。因自检方书，得补中益气汤，为夏月当用之剂，于中加入桂、附二味，一啜即喉痛声喑。复邀诊候，见其面颜精采，而声音忽喑，莫解其故。询之乃尊，知为升麻桂附升动虚阳所致，即以前方倍生脉服之。半月后，声音渐复，日渐向安。但起居调摄，殊费周折，衣被过暖，便咽喉痰结；稍凉则背微畏寒；或啜热饮，则周身大汗，怔忡走精。此皆宿昔过用桂、附，余热内伏而寻出路也。适有石门董载臣，谓其伏火未清，非芩、连不能解散。时值嘉平，不敢轻用苦寒。仲春载臣复至，坐俟进药，服数剂，形神爽朗，是后坚心服之，至初夏反觉精神散乱，气不收摄，乃复就正于予。予谓桂、附汤药，火毒之性，方能上升，得参以濡之，故可久伏下焦，与龙潜水底不异。若究其源，惟滋肾丸一方为正治。但既经芩、连折之于上，岂堪复受知、柏侵伐于下乎。况自春徂夏不离苦寒，苦先入心，必从火化，何敢兼用肉桂，引动虚阳，发其潜伏之性哉。端本澄源，仍不出六味合生脉，经岁常服，不特壮水制阳，兼得金水相生之妙用，何惮桂、附之余毒不化耶。
[保元汤]
[四君子汤]
[六味地黄丸]
[生脉散]
[补中益气汤]

　　震按：此案甚平庸，然辨证明晰，用药纯正，亦可为后学之津梁矣，较之汪石山案，深浅自别耳。