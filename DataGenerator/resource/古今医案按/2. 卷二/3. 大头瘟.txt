泰和二年四月，民多疫病。初觉憎寒壮热体重，次传头面肿甚，目不能开，上喘，咽喉不利，舌干口燥。俗云大头伤寒，染之多不救。张县丞患此，医以承气汤加蓝根下之，稍缓。翌日其病如故，下之又缓，终莫能愈，渐至危笃，请东垣视之。乃曰：身半以上，天之气也。邪热客于心肺之间，上攻头面而为肿，以承气泻胃，是诛伐无过，殊不知适其病所为故。遂用芩、连各五钱，苦寒泻心肺之火；元参二钱，连翘、板蓝根、马勃、鼠粘子各一钱，苦辛平，清火散肿消毒；僵蚕七分，清痰利膈；甘草二钱以缓之；桔梗三分以载之，则诸药浮而不沉；升麻七分，升气于右；柴胡五分，升气于左，清阳升于高巅，则浊邪不得复居其位；经曰：邪之所凑，其气必虚。用人参二钱以补虚；再佐陈皮二钱以利其壅滞之气。名普济消毒饮子。若大便秘者，加大黄共为细末，半用汤调，时时服之，半用蜜丸噙化。且施其方，全活甚众。
[普济消毒饮子]

　　罗谦甫治中书右丞姚公茂，六旬有七，宿有时毒，至元戊辰春，因酒再发，头面皆肿而痛，耳前后肿尤甚。胸中烦闷，咽嗌不利，身半以下皆寒，足胫尤甚。由是以床接火炕，身半以上卧于床，身半以下卧于炕。饮食减少，精神困倦而体弱。命罗治之。诊得脉浮数，按之弦细，上热下寒明矣。《内经》云：热胜则肿。又云：春气者病在头。《难经》云：蓄则肿热，砭射之也。遂于肿上约五十余刺，其血紫墨如露珠之状，顷时肿痛消散。又于气海中，大艾炷灸百壮，以助下焦阳虚，退其阴寒。次于三里二穴，灸三七壮，治足冷，亦引导热气下行故也。复处一方，名曰既济解毒汤。芩、连苦寒，酒制炒为因用，泻其上热以为君；桔梗、甘草，辛甘温上升，佐诸苦药以治热，柴胡、升麻，苦平，味之薄者，阴中之阳，发散上热以为臣；连翘苦辛平以散结消肿，当归辛温，和血止痛，酒煨大黄苦寒，引苦性上行至巅，驱热而下以为使。投剂之后，肿消痛减，大便利。再服减大黄，不旬日良愈。

〔附〕故友丁汉奇兄，素嗜酒，十二月初，醉中夜行二里许，次日咳嗽，身微热，两目肿。自用羌、芷、芎、芩等药，颐皆肿。又进一剂，肿至喉肩胸膛，咳声频而不爽，气息微急，喉有痰声，其肿如匏，按之热痛，目赤如血，而便泻足冷，六脉细数，右手尤细软，略一重按即无。有用普济消毒饮子者。予疑其脉之虚，恐非芩、连、升麻所宜，劝邀沈尧封先生诊之，曰：此虚阳上攻，断勿作大头天行治。病者曰：内子归宁，绝欲两月矣，何虚之有？沈曰：唇上黑痕一条，如干焦状，舌白如敷粉，舌尖亦白不赤，乃虚寒之确据。况泄泻足冷，右脉濡微，断非风火之象。若有风火，必现痞闷烦热，燥渴不安。岂有外肿如此，而内里安贴如平人者乎？遂用菟丝、枸杞、牛膝、茯苓、益智、龙骨。一剂而肿定，二剂而肿渐退，右脉稍起，唇上黑痕亦退。但舌仍白厚，伸舌即颤掉，手亦微振。乃用六君加沉香，而肿大退，目赤亦减，嗽缓痰稀，舌上白胎去大半矣。又次日再诊，右脉应指不微细，重按仍觉空豁，肝气时动，两颧常赤，口反微渴，复用参、苓、杞、芍、橘红、龙骨、沙蒺，补元益肾敛肝而全愈。

　　雄按：此人不但虚阳浮动，且素有寒湿停饮，案中虽未明言其小便如何，然看前后所用之药，必便溏而溺色清白者，故治法如是也。炳按：小便“小”字，原作“二”，后改为“小”。

　　震按：此条与景岳治王蓬雀喉痹案仿佛，用药更觉稳而巧，人所难及。若犯桂、附，或杂地黄，即不能恰合病情矣。

　　孙东宿治张孝廉患疫，头大如斗，不见项，唇垂及乳，（雄按：此恐言之过甚。）色如猪肝，昏愦不知人事，见者骇而走。孙诊其脉，皆浮弦而数。初以柴胡一两，黄芩、元参各三钱，薄荷、连翘、葛根各二钱，甘草一钱。（杨曰：何不用普济消毒饮。）服三剂，寒热退，弦脉减，但洪大，知其传于阳明也。改以贯众一两，葛根、花粉各三钱，甘草一钱，黑豆四十九粒，三剂而愈。

　　雄按：仲圣小柴胡汤，虽用柴胡半斤，以今准之，亦止六钱零八厘，且分三服。此案柴胡用一两，而服三剂，恐未可为训也。

　　震按：疫疠之行，必由运气。《内经》原有刚柔失守三年化疫之说。盖阳干为刚，阴干为柔，凡阳干司天，则阴干在泉，阴干司天，则阳干在泉，各以其合。如甲与己合，为刚柔得位也。失守者，如甲子岁少阴司天，若上年癸亥天数有余者，年虽交得甲子，厥阴犹未退位，而地之阳明己卯，已经迁正，是以癸亥年之司天，临甲子年之在泉，上癸下己为刚柔失守，后三年化成土疫，或少阴已交司天，而地未迁正，上年之戊寅少阳犹在泉，是甲与戊对，亦不相合，后三年化成土疠。依此例以推之，丙辛失守者化水疫，庚乙失守者化金疫，丁壬失守者化木疫，戊癸失守者化火疫，其四疠亦照前例，经文可考也。窃意此义太浅，未必能验。王肯堂曰：运气之说，《内经》几居其半，盖泥其常，不通其变，则以为无验。夫运气所主者，常也；异气所主者，变也。常则如本气，变则无所不至，而各有所占。故其候有从逆、淫郁胜复、太过不及之变，其发皆不同。若厥阴用事，多风而草木荣茂，是之谓从；天气明洁燥而无风，此之谓逆；太虚埃昏，流水不冰，此之谓淫；大风折木，云物浊扰，此之谓郁；山泽焦枯，草木凋落，此之谓胜；大暑燔燎，螟蝗为灾，此之谓复；山崩地震，埃昏时作，此之谓太过；阴森无时，重云昼昏，此之谓不及。随其所变，疾疠应之。皆视当时常处之候，虽数里之间，但气候不同，而所应全异，岂可胶于一定。熙宁中，京师久旱，祈祷备至。连日重阴，人谓必雨，一日骤晴，炎日赫然。沈括因事入对，上问雨期。沈对曰：雨候已见，期在明日。众以为频日晦溽，尚且不雨，如此阳燥，岂复有望？次日果大雨。是时湿土用事，连日阴者，从气已效，但为厥阴所胜，未能成雨。后日骤晴者，燥金入候，厥阴当折则太阴得伸，明日运气皆顺，以是知其必雨。呜呼，安得如存中者，而与之言运气哉。震思此等推测，实有至理。聪明者精心探索，能得疫疠之所由来，即得所以治之之道。圣散子为东坡存中应验之方，故刊布以救人，想亦适合是年之运气耳。普济消毒饮并刻诸石，龚云林于明万历寓大梁，值大头瘟大作，用秘方二圣救苦丸，百发百中，今皆不尽应验也。以是知病无板方，医无呆法，总贵乎神而明之耳。