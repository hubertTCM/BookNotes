朱氏《全生集》曰：自霜降后至春分前，天令严寒，水冰地冻。其杀厉之气，人触犯之，即时病者，为正伤寒。若虽冬月而天令温暖，感之则为冬温，如至春分节后，天令温暖，感之而病者，为温病。若虽至春分而天令尚寒，人有感寒而病者，亦伤寒也。若夏至后，天道壮热，人感邪而病，其脉洪大，为热病。若四五六七八月之间，天道忽有暴寒，人感之而为病者，乃时行寒疫也。若四时天令不正，感而为病，长幼相似，复能传染者，此名时气，即时疫也，非伤寒比也。又云：冬时感受寒邪而不即病，伏于身中，至春变为温病，至夏变为热病。夫温热二病，乃冬月伏寒之所变。既变之后，不得复言寒矣。此外又有风温、湿温，一皆发热，状类伤寒，故医家通以伤寒称之。其通称伤寒者，因发热传变，皆相类也。至于用药，则不同矣。此数种乃仲景所未论，又在痉湿暍三项之外，必须辨之。

　　王肯堂治一孕妇，春夏之交患温病，头痛发热，不恶寒而渴，未及疗治，胎堕，去血无算，昏眩欲绝。王令以麦门冬斤许，入淡竹叶、香豉煎。频饮之，汗出而愈，盖用劳复法治之也。

　　张路玉治徐君育，素禀阴虚多火，且有脾约便血证。十月间患冬温，发热咽痛，里医用麻黄、杏仁、半夏、枳橘之属，遂喘逆，倚息不得卧，声飒加哑，头面赤热，手足逆冷，右手寸关虚大微数，此热伤手太阴气分也。与葳蕤、甘草等药不应，为制猪肤汤一瓯，令隔汤顿热，不时挑服。三日声清，终剂而痛如失。
[猪肤汤]

　　又治郑墨林室，素有便红，怀妊七月，正肺气养胎时，而患冬温。咳嗽咽痛如刺，下血如崩，脉较平时反觉小弱而数，此热伤手太阴血分也。与黄连阿胶汤二剂。血止后，去黄连加葳蕤、桔梗、人中黄，四剂而安。
[黄连阿胶汤]

　　又治黄以宽，风温十余日，壮热神昏，语言难出，自利溏黑，舌胎黑燥，唇焦鼻煤。先前误用发散消导药数剂，烦渴弥甚。张石顽曰：此本伏气郁发，更遇于风，遂成风温。风温脉气本浮，以热邪久伏少阴，从火化，发出太阳，即是两感，变患最速。今幸年壮质强，已逾三日六日之期。证虽危殆，良由风药性升，鼓激周身元气，皆化为火，伤耗真阴。少阴之脉，不能内藏，所以反浮。考诸南阳先师，元无治法。而少阴例中，则有救热存阴，承气下之一证，可借此以迅扫久伏之邪。审其鼻息不鼾，知肾水之上源未绝，无虑其直视失溲也。时歙医胡晨敷在坐，同议凉膈散加人中黄、生地黄。服后下溏粪三次，舌胎未润，烦渴不减，此杯水不能救车薪之火也。更与大剂凉膈，大黄加至二两，兼黄连、犀角，三下方能热除。于是专用生津止渴，多服而愈。
[凉膈散]

　　又治陆中行室，年二十余，腊月中旬，患咳嗽，捱过半月，病热少减。新正五日，复咳倍前，自汗体倦，咽喉干痛。至元夕，忽微恶寒发热。明日转为腹痛自利，手足逆冷，咽痛异常。又三日则咳唾脓血。张诊其脉，轻取微数，寻之则仍不数，寸口似动而软，尺部略重则无，审其脉证，寒热难分，颇似仲景厥阴例中麻黄升麻汤证。盖始本冬温，所伤原不为重，故咳至半月渐减。乃勉力支持岁事，过于劳役，伤其脾肺之气，故咳复甚于前。至望夜忽憎寒发热，来日遂自利厥逆者，当是病中体疏，复感寒邪之故。热邪既伤于内，寒邪复加于外，寒闭热邪，不得外散，势必内奔而为自利，致邪传少阴厥阴，而为咽喉不利，唾脓血也。虽伤寒大下后，与伤热后自利不同，而寒热错杂则一。遂与麻黄升麻汤。一剂，肢体微汗，手足温暖，自利即止。明日诊之，脉亦向和。嗣后与异功、生脉合服，数剂而安。
[麻黄升麻汤]
[异功散（异功）]
[生脉饮(生脉)]

　　许学士云：故人王彦龙，作毗陵仓官，季夏时，病胸项多汗，两足逆冷，谵语。医者不晓，杂进药，已经旬日。予诊之，其脉关前濡，关后数。予曰：当作湿温治之，盖先受暑后受湿也。《难经》曰：湿温之脉，阳濡而弱，阴小而急。濡弱见于阳部，湿气搏暑也；小急见于阴部，暑气蒸湿也。暑湿相搏，是名湿温。先以白虎加人参汤，次白虎加苍术汤。头痛渐退，足渐温，汗渐止，三日愈。此证属贼邪，误用药，有死之理。有人难曰：何名贼邪？予曰：《难经》云五邪，有实邪、虚邪、正邪、微邪、贼邪，从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。又曰：假令心病，中暑得之为正邪，中湿得之为贼邪。今心先受暑而湿邪乘之，水克火，从所不胜，斯谓之贼邪，五邪中之最逆也。
[白虎加人参汤]
[白虎加苍术汤]

　　张路玉治范振麟，大暑中，患厥冷自利，六脉弦细芤迟，按之欲绝，舌色淡白，中心黑润无胎，口鼻气息微冷，阳缩入腹，而精滑如冰。问其所起之由，因卧地昼寝受寒，是夜连走精二度，忽觉颅胀如山，坐起晕倒，便四肢厥逆，腹痛自利，胸中兀兀欲吐，口中喃喃妄言，与湿温之证不殊。医者误为停食感冒，与发散消导药，服后胸前头项汗出如漉，背上愈加畏寒，而下体如冰，一日昏愦数次。此阴寒挟暑，入中手足少阴之候。缘肾中真阳虚极，所以不能发热。遂拟四逆加人参汤，用人参一两，熟附三钱，炮姜二钱，炙甘草二钱，昼夜兼进，三日中进六剂，决定第四日寅刻回阳。是日悉屏姜、附，改用保元，人参五钱，黄芪三钱，炙甘草二钱，加麦门冬二钱，五味子一钱，清肃膈上之虚阳。四剂食进，改用生料六味加麦冬、五味，每服用熟地八钱，以救下焦将竭之水，使阴平阳秘，精神乃治。
[保元汤(保元)]

　　喻嘉言治黄起潜，春月病温，头面甚红。谓曰：望八老翁，下元虚惫，阳浮于上，与在表邪相合，所谓戴阳之证也。阳已戴于头面，不知者更行表散，则孤阳飞越，危殆立至矣。此证只有陶节庵立法甚妙，以人参、附子等药，收拾阳气归于下元，而加葱白透表以散外邪，如法用之即愈，万不宜迟。渠骇为偏僻之说，更医投以表药。顷刻阳气升腾，肌肤粟起，又顷刻寒颤咬牙，浑身冻裂而逝。

　　喻嘉言治金鉴，春温已二旬外，壮热不退，谵语无伦，皮肤枯燥，胸膛板结，舌卷唇焦，身蜷足冷，二便略通，半渴不渴，面上一团黑滞，从前汗下和温之法，历试不效。喻曰：此证与两感伤寒无异，《内经》原谓六日死，因春温证不传经，故虽邪气留连不退，犹可多延几日，待元气竭绝乃死。观其阴证阳证，两下混在一区，治阳则碍阴，治阴则碍阳，与两感病情符合，仲景原无治法，惟论序有发表攻里，本自不同之说。即师其意，以麻黄附子细辛两解在表阴阳之邪，果然皮间透汗而热全清。再以附子泻心汤两解在里阴阳之邪，果然胸前柔活，人事明了，诸证俱退。次日即索粥。以后竟不需药。只此二剂而起一生于九死，快哉。
[附子泻心汤]
[麻黄附子细辛汤]

　　震按：此条立法甚巧，惜不载脉象若何。然读嘉言春温论，自述收功反掌，并笑人见热烦枯燥之证而不敢用附子者之愚，则脉不必论耶。又云：冬不藏精之春温，初发时未必脉微数，惟不用麻附细辛、麻附甘草二方，驯至脉微且数，而汗下温皆不能救。见解独辟。又周禹载曰：温疫大法，以证为则，毋专以脉为据。亦必有所见而云然也。

　　一人夏月远行劳倦，归感热证，下痢脓血，身如燔炙，舌黑而燥，夜多谵语。林北海视之曰：此阳明病也，不当作痢治，但脉已散乱，忽有忽无，状类虾游，殆不可治。其家固请用药。林曰：阳明热甚，当速解其毒。在古人亦必急下之以存真阴之气。然是证之源，由于劳倦，阳邪内灼，脉已无阴，若骤下之，则毒留而阴绝，死不治矣。勉与养阴，以冀万一。用熟地一两，生地、麦冬、归、芍、甘草、枸杞佐之。戒其家曰：汗至乃活。服后热不减，而谵语益狂悖，但血痢不下，身有微汗，略出即止。林诊之，则脉已接续分明，洪数鼓指，喜曰：今生矣。仍用前方，去生地加萸肉、丹皮、山药、枣仁。连服六帖，谵妄昏热不减。其家欲求更方，林执不可。又二日，诊其脉始敛而圆，乃用四顺清凉饮子加熟地一两，大黄五钱，下黑矢而诸证顿愈。越二日，忽复狂谵发热，喘急口渴，举家惶惑，谓今必死矣。林笑曰：岂忘吾言乎？得汗即活矣。此缘下后阴气已至，而无以鼓动之，则营卫不洽，汗无从生，不汗则虚邪不得外达，故内沸而复也。病从阳入，必从阳解。遂投白术一两，干姜三钱，甘草一钱，归、芍各三钱，尽剂，汗如注，酣卧至晓，病良已。
[四顺清凉饮子]

　　震按：此证疑难在于初末。初期脉类虾游，若援张景岳证实脉虚之说而用参、术、姜、附则必死。末后狂热复发，若引吴又可余邪注胃之说而用白虎承气亦必危。此案见解用药俱佳，然其得生处，在于养阴而血痢顿止，脉即应指耳。中间连服六帖，谵妄昏热不减，幸不见手足厥冷，尤幸不至声喑不语，绝谷不食也，则以脉之敛而圆故也。但白术一两、干姜三钱，以治狂热喘渴，殊难轻试。

　　徽人江仲琏，冒寒发热，两项臃肿如升大，臂膊磊块无数，不食不便，狂躁发渴。诊其脉浮数无序。医作伤寒发毒治，高鼓峰曰：误矣。此燥逐风生也。用大剂疏肝益肾汤，熟地加至二两许。五剂而肿退便解，十剂而热除食进，再用补中益气汤加麦冬、五味，调理而愈。
[疏肝益肾汤]

　　震按：今之所谓伤寒者，大概皆温热病耳。仲景云：太阳病，发热而渴，不恶寒者，为温病。在太阳已现热象，则麻桂二汤必不可用，与伤寒迥别。《内经》云：热病者，皆伤寒之类也。是指诸凡骤热之病，皆当从伤寒例观。二说似乎不同，因审其义，盖不同者在太阳，其余则无不同也。温热病只究三焦，不讲六经，此是妄言。仲景之六经，百病不出其范围，岂以伤寒之类反与伤寒截然两途乎。叶案云：温邪吸自口鼻，此亦未确。仲景明云伏气之发，李明之王安道俱言冬伤于寒，伏邪自内而发，奈何以吴又可《温疫论》牵混耶？惟伤寒则足经为主，温热则手经病多。如风温之咳嗽息鼾，热病之神昏谵语，或溏泻粘垢，皆手太阴肺、手厥阴心胞络、手阳明大肠现证。甚者喉肿肢掣，昏蒙如醉，躁扰不宁，齿焦舌燥，发斑发颐等证，其邪分布充斥，无复六经可考，故不以六经法治耳。就予生平所验，初时兼挟表邪者最多，仍宜发散，如防、葛、豉、薄、牛蒡、杏仁、滑石、连翘等，以得汗为病轻，无汗为病重。如有斑，则参入蝉蜕、桔梗、芦根、西河柳之类；如有痰，则参入土贝、天虫、栝蒌、橘红之类；如现阳明证，则白虎承气；少阳证则小柴胡去参、半，加花粉、知母；少阴证则黄连阿胶汤、猪苓汤、猪肤汤，俱宗仲景六经成法有效。但温热病之三阴证多死，不比伤寒。盖冬不藏精者，东垣所谓肾水内竭，孰为滋养也。惟大剂养阴，佐以清热，或可救之。养阴如二地、二冬、阿胶、丹皮、元参、人乳、蔗浆、梨汁；清热如三黄、石膏、犀角、大青、知母、芦根、茅根、金汁、雪水、西瓜、银花露、丝瓜汁。随其对证者选用。若三阴经之温药，与温热病非宜，亦间有用真武理中者，百中之一二而已。大抵温热病，最怕发热不退，及痉厥昏蒙，更有无端而发晕，（雄按：此却不妨。）及神清而忽间以狂言者，往往变生不测。遇此等证，最能惑人，不比阳证阴脉，阳缩舌卷撮空见鬼者，易烛其危也。要诀在辨明虚实，辨得真方可下手，然必非刘河间吴又可之法所能救。平素精研仲景《伤寒论》者，庶有妙旨。至如叶案之论温热，有邪传心胞，震动君主，神明欲迷，弥漫之邪，攻之不解，清窍既蒙，络内亦痹，豁痰降火无效者，用局方至宝丹，或紫雪，或牛黄丸，宗喻氏芳香逐秽宜窍之说，真足超越前贤，且不蹈用重药者，一匙偶误，覆水难收之弊也。此翁聪明诚不可及。今所选之案虽少，而诸法毕备，亦足为学者导夫先路矣。
