
　　罗谦甫治一人，年近八十，六月，中暑霍乱，吐泻昏冒，终日不省人事。时夜半，请罗治。脉七八至，洪大有力，头热如火，足冷如冰，半身不遂，牙关紧急。盖年高气弱，当暑气极盛，阳明得令之际，中暑明矣。用桂苓甘露饮，甘辛大寒，泻热补气，加茯苓以分阴阳。约一两，水调灌之，渐渐省事。三日后，诸证悉去。换人参补中汤，以意增减，十日后平复。
[人参补中汤]
[桂苓甘露饮]

　　又治蒙古百户昔良海，于戊午春，攻襄阳回，住夏曹州界。因食酒肉，多饮潼乳，得霍乱吐泻证。从朝至午，精神昏愦，已困急，来告。罗视之，脉皆浮数，按之无力，所伤之物已出矣。即以新汲水，调桂苓白术散，徐徐服之，稍得安静。又于墙阴掘地约二尺许，贮新水在内，搅动，待一时，澄定，用清者一杯，再调服之。吐泻渐止，至夜安卧。翌日微烦渴，遂煎钱氏白术散，时时服，良愈。或问用地浆者，何也？曰：坤属土，土平曰静顺，感至阴之气，又于墙阴贮新汲水，以收重阴之气。阴中之阴，能泻诸阳中之阳。霍乱由暑热内伤所得，故用地浆而愈。
[桂苓白术散]
[钱氏白术散]

　　震按：此案重在所伤之物已出，故其用药全不以多食酒肉过饮潼乳为治也。

　　汪石山治一人，年三十余，形瘦弱，忽病上吐下泻，水浆不入口者七日，自分死矣。汪诊脉八至，曰：当夏而得是脉，暑邪深入也。用人参白虎汤进一杯，稍安。后减去知母、石膏，加人参至四五钱，以黄柏、陈皮、麦冬等，随所兼病而佐使，一月平复。
[人参白虎汤]

　　江篁南治一人，于七月间得霍乱证，吐泻转筋，足冷多汗，囊缩。医以伤寒治之增剧。江诊之，左右寸关皆伏不应，尺极微，口渴欲饮冷水。乃以五苓散与之。觉稍定，向午犹渴，以五苓加麦冬、五味、滑石投之。更以黄连香薷饮，冷进一服。次早脉稍出，按之无根，人形脱，且呃，手足厥逆，饮食不入，入则吐，大便稍不禁。为灸丹田八九壮，囊缩稍舒，手足稍温。继以理中汤。渴犹甚，咽疼热不解，时或昏沉。饮以竹叶石膏汤而愈。
[五苓散]
[黄连香薷饮]
[竹叶石膏汤]

　　江应宿治一妇人，六月中旬，病霍乱吐泻转筋，医投藿香正气散，加烦躁面赤，揭衣卧地。江诊之，脉虚无力，身热引饮。此得之伤暑，宜辛甘大寒之剂泻其火热。以五苓散加石膏、滑石，吐泻定，再与桂苓甘露饮而愈。
[五苓散]
[桂苓甘露饮]

　　震按：霍乱乃最轻之病，何以仲景于伤寒后列为一门，岂北五省之霍乱重于江浙耶？就江浙论，则霍乱因暑湿者多。香薷饮加苓、半、藿香、苍术、木瓜等即效。黄连、石膏不可轻用，人参尤不可轻用。石山、篁南二案，不得不用人参。然汪案纯是寒证，一用理中，即热渴咽疼，可知暑月难投温补也。若冬月霍乱，固有因寒者，香薷又在所戒。予生平于盛暑时，曾以真武汤治霍乱，其人吐泻腹痛，四肢冷，脉微细，恶寒不渴，故敢用之，取效甚速，亦未尝用人参也。