徐 脉左浮弦数，痰多，脘中不爽，烦则火升眩晕，静坐神识稍安，议少阳阳明同治法。（痰火）
羚羊角 连翘 香豆豉 广皮白 半夏曲 黑山栀

某 痰火风在上，舌干头眩。
天麻 钩藤 菊花 橘红 半夏曲 茯苓 山栀 花粉

某 酒客中虚，痰晕。
[abbr]二陈加术白蒺藜钩藤天麻
<format>半夏 茯苓 广皮 白术 白蒺藜 钩藤 天麻

江（五十） 脉弦动，眩晕痰多，胸痹窒塞，此清阳少旋，内风日沸，当春地气上升，最虑风痱。（内风挟痰）
明天麻 白蒺藜 桂枝木 半夏 橘红 茯苓 苡仁 炙草
又 头额闷胀，痰多作眩，外台茯苓饮加羚羊角桂枝竹沥姜汁法丸。

吴（四五） 诊脉芤弱，痰多眩晕，心神过劳，阳升风动，不可过饮助升，治痰须健中，熄风可缓晕。
九蒸白术 炒杞子 白蒺藜 茯苓 菊花炭

周 内风挟痰眩晕，吐出清水。
半夏 茯苓 广皮 天麻 钩藤 菊花

张 肝风内沸，劫烁津液，头晕，喉舌干涸，肝风。
大生地 天冬 麦冬 萸肉 阿胶 生白芍

陈 肝风动逆不熄，头晕。
九制首乌（四两） 甘菊炭（一两） 杞子（二两） 桑椹子（二两） 黑芝麻（二两） 巨胜子（一两半） 牛膝（一两半） 茯神（二两）
青果汁法丸。

洪（四十） 内风逆，头晕。
经霜桑叶（一钱） 炒黄甘菊花炭（一钱） 生左牡蛎（三钱） 黑稆豆皮（三钱） 徽州黑芝麻（二钱） 茯神（一钱半）

某 两寸脉浮大，气火上升，头眩，甚则欲呕吐，厥阴上干，久则阳明失降，土被木克，脾胃俱伤，先当镇肝阳。
制首乌 豆皮 炒杞子 柏子仁 紫石英 茯神 天冬 南枣

某 操持惊恐，相火肝风上窜，目跳头晕，阴弱欲遗，脉左弦劲，右小平。
生地 白芍 丹皮 钩藤 天麻 白蒺藜 黄菊花 橘红

王（六三） 辛甘寒，眩晕已缓，此络脉中热，阳气变现，内风上冒，是根本虚在下，热化内风在上，上实下虚，先清标恙。（络热）
羚羊角 玄参心 鲜生地 连翘心 郁金 石菖蒲
又 照前方去菖蒲、郁金，加川贝、花粉。
<format>羚羊角 玄参心 鲜生地 连翘心 川贝 花粉

某（二四） 晕厥，烦劳即发，此水亏不能涵木，厥阳化风鼓动，烦劳阳升，病斯发矣，据述幼年即然，药饵恐难杜绝。（阴虚阳升）
熟地（四两） 龟版（三两） 牡蛎（三两） 天冬（一两半） 萸肉（二两） 五味（一两） 茯神（二两） 牛膝（一两半） 远志（七钱） 灵磁石（一两）

田（二七） 烦劳，阳气大动，变化内风，直冒清空，遂为眩晕，能食肤充，病不在乎中上，以介类沉潜真阳，咸酸之味为宜。
淡菜胶 龟版胶 阿胶 熟地 萸肉 茯苓 川斛 建莲
山药浆丸。

严（四五） 营虚，内风逆，心悸头晕。（营血虚）
炒杞子 柏子仁 三角胡麻 川斛 生左牡蛎 冬桑叶

李（七三） 高年颇得纳谷安寝，春夏以来，头晕，跗肿，不能健步，此上实下虚，肾气衰，不主摄纳，肝风动，清窍渐蒙，大凡肾宜温，肝宜凉，温纳佐凉，乃复方之剂。（下虚）
[abbr]附都气加车前淡天冬建莲丸。
<format>熟地黄 山萸肉 干山药 牡丹皮 白茯苓 白泽泻 五味子 车前子 天冬 莲子

[comment]经云，诸风掉眩，皆属于肝，头为六阳之首，耳目口鼻，皆系清空之窍，所患眩晕者，非外来之邪，乃肝胆之风阳上冒耳，甚则有昏厥跌仆之虞，其症有夹痰，夹火，中虚，下虚，治胆，治胃，治肝之分，火盛者，先生用羚羊山栀连翘花粉玄参鲜生地丹皮桑叶，以清泄上焦窍络之热，此先从胆治也，痰多者必理阳明，消痰如竹沥姜汁，菖蒲橘红，二陈汤之类，中虚则兼用人参，外台茯苓饮是也，下虚者，必从肝治，补肾滋肝，育阴潜阳，镇摄之治是也，至于天麻钩藤菊花之属，皆系熄风之品，可随症加入，此症之原，本之肝风，当与肝风、中风、头风门合而参之。（华岫云）
[comment]徐评 眩晕清火养肝，固为正治，但阳气上升，至于身体不能自主，此非浮火之比，古人必用金石镇坠之品，此则先生所未及知也，忆余初至郡中治病，是时喜用唐人方，先生见之，谓人曰，有吴江秀才徐某，在外治病，颇有心思，但药味甚杂，此乃无师传授之故，以后先生得宋板外台秘要读之，复谓人曰，我前谓徐生立方无本，谁知俱出外台，可知学问无穷，读书不可轻量也，先生之服善如此，犹见古风，所谓药味杂，即指金石品也，因附记于此。

